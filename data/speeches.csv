,headline,url,date,speech_text
0,"
Звернення Президента з нагоди Дня українського добровольця
",https://www.president.gov.ua/news/zvernennya-prezidenta-z-nagodi-dnya-ukrayinskogo-dobrovolcya-53874,14 березня 2019 року - 10:01,"Шановні воїни!
Дорогі добровольці!
Як Президент, як Верховний Головнокомандувач щиро вітаю вас із Днем українського добровольця!
Цей день нагадує нам про нещодавні, але вже історичні події, учасниками яких ми з вами були і є. У лютому 2014 країна перебувала в травматичному шоці від брутального розстрілу Небесної сотні. Але вірилося, що найстрашніше вже позаду. Попереду ж, думалося, – мир і відродження демократичної, європейської, української України.
Тоді ми ще не знали, що смерті мирних людей не остання трагедія, а перша кривава спецоперація в російській військовій агресії. «Зелені чоловічки», окупація, а потім і анексія Криму, проросійські провокації на Донбасі. Ворог завдав підлого удару в найскладніший для нас перехідний період, коли нова демократична влада тільки намагалася взяти ситуацію в країні під контроль.
Кремль був абсолютно впевнений в успіхові свого бліц-кригу. Там знали, що українська армія розкрадена, зруйнована зсередини й практично небоєздатна. Нічого дивного, адже руйнація Збройних сил України протягом тривалого часу відбувалася саме під керівництвом російських кураторів.

Та коли у березні 2014 року стало ясно, що розпочинається війна, що під загрозою наша незалежність і що Україна практично безборонна, трапилося те, чого ворог ніяк не очікував: український народ миттєво самоорганізувався. А сотні Самооборони Майдану вирішили взяти на себе відповідальність за захист Вітчизни. Так виник масовий добровольчий рух, який став основою і рушійною силою нового українського війська. Саме 14 березня 2014 року понад п’ять сотень бійців-добровольців прибули на полігон в Нові Петрівці Київської області, що й стало початком славного бойового шляху першого добровольчого батальйону. Добре пам’ятаю той день, бо мав честь тоді бути серед вас.
У короткий термін студентам і науковцям, бізнесменам і робітникам, лікарям і митцям довелось перетворитися на професійних солдатів. Добровольчі батальйони вступили в бій з російськими інтервентами та їхніми місцевими колаборантами.
Особовий склад батальйону серед перших увійшов до Слов’янська, захопивши штаб сепаратистів та арсенал озброєння. Залучався до бойових операцій в Красному Лимані, Бахмуті, Попасній, Дебальцевому, Станиці Луганській, Вуглегірську, Мар’їнці, Авдіївці та в інших місцях. 162 бійці вашого підрозділу нагороджено державними нагородами. 23, на жаль, посмертно.
Серед них — Герой України генерал Кульчицький. В критичний для долі держави момент опинившись в епіцентрі подій, взяв на себе тягар відповідальності за формування боєздатних підрозділів новоствореної Національної гвардії України. Суворий час вимагав саме таких людей, спроможних поєднати професійну компетентність, бойовий досвід, глибокий патріотизм, відданість присязі, надзвичайну особисту хоробрість. Прошу схилити голови перед світлою пам’яттю усіх полеглих героїв, та вшанувати їх хвилиною мовчання.

П’ять років тому своїм першочерговим завданням визначив негайне відродження армії. І ось тепер українське військо входить до числа найкращих армій континенту. Його боєздатність зростає щодня. І тижня не минає без повідомлень про отримання нею нової зброї, створеної на українських оборонних підприємствах. Ми підвищуємо забезпечення й зарплату нашого солдата й офіцера. Активно запроваджуємо стандарти НАТО й навчаємося у західних партнерів. А сьогодні вже й наші партнери вчаться на нашому бойовому досвіді.
Колишні добровольчі підрозділи тепер інтегровані до лав Збройних Сил або Національної гвардії. Вони добре підготовлені, вишколені та оснащені. Зараз лечу на фронт, щоб відвідати один із таких підрозділів.
Держава дбає про захист українського народу, постійно підвищуючи боєготовність та бойову міць усього силового блоку. Ніколи не повторимо помилок минулого, адже саме послаблення армії створило ґрунт для агресії проти України. І ми ніколи не забудемо подвигу добровольців. Бо немає міри глибини нашої вдячності тим, хто одним з перших пішов у бій, і дав всій Україні найцінніше на той момент — час. Перші — завжди найвідважніші. Низький вам уклін!
Вітаю вас із п’ятою річницею створення вашого славетного підрозділу. Вітаю вас із Днем українського добровольця!
Від імені всього Українського народу дякую вам за ваш ратний подвиг і за службу Вітчизні.
Слава Україні!"
1,"
Виступ Президента України на дебатах Генеральної Асамблеї ООН з питання: «Ситуація на тимчасово окупованих територіях України»
",https://www.president.gov.ua/news/vistup-prezidenta-ukrayini-na-debatah-generalnoyi-asambleyi-53282,20 лютого 2019 року - 18:18,"Пані Голово,
Ваші Високоповажності,
Пані і Панове,
Я хотів би розпочати зі слів глибокої вдячності Голові Генеральної Асамблеї ООН, пані Марії Фернанді Еспінозі Гарсес за її ефективне керівництво роботою найбільш представницького та головного органу ООН з вироблення політичних рішень.
На сьогодні припадає п’ята річниця з початку іноземної збройної агресії проти моєї країни, України.
Я хочу висловити глибоку вдячність Генеральній Асамблеї ООН, яка упродовж усіх цих років займала рішучу позицію на підтримку України у боротьбі з агресією та окупацією.
П’ять років тому сотня невинних життів, не лише українців, але й білорусів, вірмен, євреїв та багатьох інших, були віддані заради незалежності, гідності та свободи України.
Коли після загибелі Небесної сотні у Києві Генеральна Асамблея ООН схвалила резолюцію на підтримку територіальної цілісності та суверенітету України, за яку проголосували сотня держав, це було не лише символічно, але й правильно.
Асамблея підтвердила свою вагому роль у розгляді питань, які стосуються підтримання міжнародного миру і безпеки.
Кожного року, коли я брав участь в загальнополітичних дебатах Генеральної Асамблеї, я відчував високий рівень співпереживання з українським народом.
Співпереживання, яке підкріплене практичними кроками.
Як це було у випадку, коли Генеральна Асамблея, не гаючи часу, схвалила резолюцію у березні 2014 року, яка підтвердила суверенітет України у її міжнародно визнаних кордонах. Це була своєчасна реакція на незаконні спроби Росії перекроїти кордони в Європі шляхом незаконної анексії Криму.
Так само, коли Генеральна Асамблея уже третій рік поспіль схвалила резолюцію щодо стану прав людини в Автономній Республіці Крим та місті Севастополі.
Хай багатьом важко повірити, проте ця резолюція визнає Росію, постійного члена Ради Безпеки ООН (!), державою-окупантом (!).
Як це також було й у випадку, коли лише кілька місяців тому Генеральна Асамблея підтримала звернення України та схвалила резолюцію із засудженням мілітаризації Криму, Чорного та Азовського морів.
Я вдячний за збереження такого високого рівня уваги Асамблеї до України та нашого регіону, в якому Росія поводиться дедалі більш агресивно, як на суходолі, так і на морі.
Здатність ООН належним чином відреагувати на цей виклик матиме, беззаперечно, прямий вплив на майбутнє міжнародного порядку, заснованого на правилах.
Сьогоднішній розгляд Генеральною Асамблеєю ООН нового пункту порядку денного «Ситуація на окупованих територіях України» є чітким свідченням готовності Асамблеї вирішувати нагальні питання сучасності.
Пані Голово,
Саме цього дня у 2014 році Росія розпочала свою приховане збройне вторгнення в Україну в порушення норм і принципів Статуту ООН.
Того року, 3 березня, ця війна забрала свою першу жертву: Решата Аметова, кримського татарина.
Він виступив з одноосібною мирною протестною акцією проти агресії.
Росіяни затримали його, мордували та вбили.
Причина смерті – ножове поранення в око.
Це був лише початок жахіть в окупованому Росією Криму.
Просто подумайте про той факти, що упродовж п’яти років народ України живе в умовах найтривалішого в сучасній історії Європи гарячого конфлікту.
Росія розпочала війну проти свого сусіда, якого називає «братнім», та не демонструє жодного наміру зупинитися.
Майже кожного дня ми втрачаємо наших найкращих синів та дочок.
Через що моє серце щодня обливається кров’ю.
Це те, що я ніколи не зможу прийняти.
Спершу Росія захопила Крим, потім перетворила Донбас на поле бою, а далі поширила свою агресію на Азовське та Чорне моря і Керченську протоку.
В результаті 44 тис. кв км або 7% території України, включно з Кримом та східними районами Донецької і Луганської областей, наразі окуповані.
Збройна агресія Росії забрала життя 13 тис. осіб і більше 28 тис. осіб зазнали  поранень. І ця цифра включає також 298 пасажирів рейсу МН17, який був збитий у липні 2014 року російськими військовими з ракетної системи БУК.
Більше 1,8 мільйонів жителів Криму і Донбасу були змушені залишити свої домівки внаслідок російської агресії та окупації.
Колись мирне життя людей у цих регіонах перетворилося на жах, позначений страхом і терором.
Однак вони не перетворилися на хвилю еммігрантів і не створили жодних проблем для наших європейських союзників.
Ми змогли впоратися з цим викликом та продемонстрували, що контрольована урядом частина України є набагато більш життєздатною і здоровою порівняно з окупованими територіями.
Як і в будь-якій війні, першою жертвою московської агресії стала правда.
Окупація розпочалася з горезвісних «маленьких зелених чоловічків» та безсоромного і категоричного заперечення Кремлем своєї військової участі у захопленні українського Криму.
Натомість, світу і громадськості згодовувалась брехня про «міфічні загони самооборони», які дивним чином за одну ніч виявилися озброєними найновішими зразками російської зброї.
Лише пізніше російський Президент відкрито визнав, що це насправді була операція російських збройних сил.
Одкровення Путіна перетворює російський наратив щодо так званого «місцевого референдуму» на сюр.
Голосування відбувалося під дулом автоматів, і це було нічим іншим, аніж частиною агресивних планів Росії.
Я ще раз повторюю: референдум у березні 2014 року був фальшивкою.
Я сам був цьому свідком, коли перебував у Криму наприкінці лютого 2014 року.
Я підійшов до дверей будівлі парламенту Криму, щоб поговорити та припинити цей фарс. Сам. Без охорони. Я на власні очі бачив, що будівля була оточена російськими військовими.
Це не мало нічого спільного ані з демократією, ані з вільним волевиявленням людей.
Росія також прагнула поширити хаос на усі східні та південні регіони України.
Лише завдяки опору нашого народу, який відмовився бути жертвою «русского міра», була зупинена подальша окупація.
На жаль, пряма збройна інтервенція регулярних російських військ призвела до окупації частини Донецької і Луганської областей.
13 квітня 2014 року ця війна забрала свою першу жертву на Донбасі.
Його звали Геннадій Біліченко.
Він був українським офіцером, який входив до групи, що мала чіткий наказ «не відповідати на провокації».
Тоді у нас ще були ілюзії, що війни можна уникнути.
Його група потрапила у засідку поблизу Слов’янська.
Геннадій загинув від автоматного вогню.
Шість днів потому, ті самі російські військові затримали Володимира Рибака, місцевого політичного діяча у місті Горлівка, який хотів у своєму місті підняти прапор України.
Разом з ним був дев’ятнадцятирічний активіст Юрій Поправко.
Їх піддали тортурам, розрізали животи та скинули, ще живих, у ріку.
Ось як розпочалася війна на Донбасі.
Ми знаємо, хто це зробив! І ми знаємо, як вони це зробили!
Кремль продовжує заперечувати будь-яку участь російських військових у війні на Донбасі попри наявність беззаперечних доказів, які доводять протилежне.
Зовсім нещодавно 21 російський військовий, які були захоплені в полон на полі бою і наразі перебувають під вартою в Україні, звернулися до Президента Путіна з проханням обміняти їх на українських політичних заручників, утримуваних Росією.
Кремль жодним чином не відреагував. Це лише демонструє наскільки байдужа російській владі доля тих, кого вона відправила на цю неоголошену війну.
Протягом п’яти років Москва продовжує направляти регулярні збройні сили та найманців на Донбас.
Донбас у буквальному сенсі перетворився на конвеєр для російської машини вбивств.
Вершиною цинізму є те, що вони навіть направляють на Донбас курсантів військових училищ проходити практику на полі бою.
На місці матерів я б запитав у російського Президента, де перебувають їхні сини?
Минулого листопада російські військово-морські сили здійснили прямий, брутальний та нічим не спровокований напад на українські військові кораблі у міжнародних водах Чорного моря.
Такі дії Росії цілком і повністю підпадають під визначення агресії згідно з відповідною резолюцією Генеральної Асамблеї ООН 1974 року.
В результаті, українські судна були пошкоджені і захоплені, а 24 члени екіпажів, були взяті в полон і наразі незаконно утримаються Росією.
Хочу наголосити: вони не є кримінальними злочинцями; до них мають ставитися як до військовополонених згідно з нормами Женевських конвенцій.
Але Росія не чує численні заклики негайно і без жодних умов звільнити захоплених моряків. Зокрема заклик відповідної резолюції, схваленої Генеральною Асамблею у грудні минулого року.
Сьогодні я привіз із собою звернення до Генерального Секретаря ООН з проханням тиснути на Москву для звільнення українських моряків.
Його підписали тисячі українців за останні декілька днів. І я виступаю від імені їх усіх. Ми щиро розраховуємо на вашу підтримку.
Це заклик, підписаний українськими лідерами. А це список підписів. Зараз вони в Нью-Йорку і я передаю їх Генеральному Секретарю.
Московська гібридна війна включає також таємні операції та хакерські атаки на українські установи та критичну цивільну інфраструктуру.
Такий вид російської діяльності вже добре відомий далеко за межами України.
Крім того, Росія веде безпрецедентну пропагандистську війну проти України - війну, яка фактично почалася до того, як перші жертви загинули на Майдані в Києві.
Кожного дня, без перерв на свята і вихідні, всі основні телевізійні канали Росії транслюють потоки брехні і сфальшованих новин про Україну.
Ця брехня особливо спрямована на населення окупованих територій, де блокуються українські теле- та радіоканали.
Це є фактично державною машиною ненависті, яка працює 24/7.
Україна є темою №1, №2 і №3 в російських новинах і ток-шоу.
Вони розглядають Україну як внутрішнє, а не зовнішнє питання.
П'ять років тому ця війна почалася під приводом захисту російськомовних в Україні.
Зараз вона продовжується під приводом захисту православних.
Президент Путін публічно підтвердив свою готовність використати для цього військову силу у відповідь на створення Україною власної незалежної православної церкви.
Продовжуючи неоголошену війну проти моєї країни, Кремль відчайдушно намагається переконати міжнародне співтовариство, що він не є стороною цього конфлікту.
Він говорить, що це внутрішній конфлікт України, в якому Росія лише виступає у ролі об’єктивного і неупередженого посередника.
Це насправді викривлена реальність, яку Російська Федерація намагається розповсюдити.
Деякі можуть спокуситися російським наративом заради політичної доцільності.
Сьогодні я стою тут, щоб чітко заявити – не допустимо перемоги цієї брехні.
Ми будемо боротися до кінця проти будь-яких спроб представити російську агресивну поведінку щодо моєї країни інакше, аніж те, чим вона є насправді - війною, яка ведеться безпосередньо на очах міжнародного співтовариства.
Давайте визначимось раз і назавжди.
Не існує так званої «кризи в Україні» чи «внутрішнього конфлікту в Україні», але є триваюча військова окупація і збройна агресія з боку Росії проти України.
Варто відзначити, що доповідь прокурора МКС визнала конфлікт у Криму та Донбасі як збройний конфлікт між Росією та Україною, а спробу Росії анексувати Крим – як триваючий стан окупації.
В голові не вкладається, що навіть після всіх цих рішень Російська Федерація досі намагається представити себе як мирну державу, яка повністю виконує свої зобов'язання за Статутом ООН.
Там немає так званих «де-факто властей» – а є російська окупаційна адміністрація на тимчасово окупованих територіях Донбасу і Криму, а також російські державні органи і відомства, які відповідають за управління ними.
Там немає повстанців – а є російські регулярні війська під керівництвом Міністерства оборони та підрозділи сил спеціального призначення та таємних служб.
Там немає заколотників – а є російські радники, інструктори та незаконні збройні формування, створені, озброєні, фінансовані і контрольовані Росією.
Пані Голово,
Для кращого розуміння ціни, яку платить Україна за свою свободу і демократію, я хотів би поділитися з вами деякими цифрами, які говорять самі за себе.
Станом на лютий 2019 року в окупованому Криму Росія розмістила до 32,5 тис. військових, 88 артилерійських систем, 52 реактивні системи залпового вогню, 372 бойові броньовані машини, 113 бойових літаків, 62 бойові гелікоптери, 6 бойових суден і 6 підводних човнів, які оснащені морськими системами крилатих ракет «Калібр».
Не можна виключати й можливе розгортання ядерної зброї на півострові. Інфраструктура вже розбудована, і Росія використала останні п'ять років для її відновлення та модернізації.
Отже, ми спостерігаємо безпрецедентну мілітаризацію Чорноморського регіону.
Росія змінює стратегічний баланс у регіоні та далеко за його межами. Вона перетворює Крим на стартовий майданчик для своїх ракет. Хто-небудь все ще має ілюзії, чому Росія зробила все, щоб зруйнувати ДРСМД? Не будьте наївними: Росія перетворює на військову базу будь-яку територію, яку вона захоплює або бере під свій контроль.
На Донбасі російські збройні формування мають 496 танків. Для вашої інформації: ця кількість є більшою, ніж у Німеччини чи Франції, Іспанії чи Італії. Саме Україна стримує цю російську силу - силу, яка, окрім того, налічує 938 броньованих бойових машин, 128 реактивних систем залпового вогню, 776 артилерійських систем (у тому числі самохідних). Україна по суті стала реальним східним флангом НАТО в захисті трансатлантичної свободи і демократії.
Минулого року Спеціальна моніторингова місія ОБСЄ на Донбасі неодноразово знімала на відео конвої російської військової техніки, які незаконно перетинали ділянку українсько-російського кордону, що не контролюється українською владою.
Спостерігачі також визначили наявність на окупованій території новітніх російських систем радіоелектронної війни та радіорозвідки, а також електронних систем глушіння БПЛА.
Ці системи ніколи не були у розпорядженні українських збройних сил. Є тільки одна країна, здатна їх виробляти і постачати: Росія!
Щоб приховати ці незаконні поставки, Російська Федерація просто блокує моніторингову діяльність СММ ОБСЄ в районах поблизу тимчасово неконтрольованої частини державного кордону.
СММ також продовжує потерпати від масштабних обмежень у своїй щоденній діяльності на окупованій території.
Користуючись нагодою, я хотів би висловити вдячність усім країнам, які активно сприяють роботі СММ ОБСЄ.
Повертаючись до цифр, я маю підкреслити, що загальна чисельність незаконних збройних формувань зараз складає близько 35 тисяч бойовиків, а також 2 100 військовослужбовців з російських регулярних збройних сил.
Загальна чисельність російських збройних сил вздовж російсько-українського кордону становить понад 87 тис. військових.
Військові експерти однозначно визначать, що озброєне угрупування на російському кордоні з Україною є наступальною ударною групою. Це не має нічого спільного з обороною. Вони призначені для військового удару. До цього готується Кремль.
Тому подальша ескалація до рівня повномасштабної війни не є такою вже нереальною перспективою.
Ось чому ми повинні забезпечити всебічний моніторинг у реальному часі ситуації вздовж російського кордону з Україною. Знаючи агресора, як його знаю я, хотів би запевнити вас, що найбільше він боїться прозорості, публічної уваги і обізнаності світу з його планами.
Ціна, яку ми платимо за російську авантюру на Донбасі, має широкий і багатовимірний характер.
Окрім прямих воєнних наслідків, Україна стикнулася з найбільш масштабними гуманітарними викликами з часів незалежності.
Об'єкти критичної інфраструктури, електропостачання, газо- і водопроводи, пошкоджені обстрілами, вимагають термінового ремонту.
Мирне населення продовжує стикатися з серйозними ризиками для своєї безпеки через насичення окупованої частини Донбасу мінами та іншими вибухонебезпечними предметами.
Ці райони, за висновком ООН, вже стали найбільш замінованим регіоном у світі.
Щоб подолати гуманітарні наслідки російської військової агресії, за останні п'ять років агенції ООН зібрали понад 460 млн. дол. США.
Ми вдячні за допомогу, надану нашими міжнародними партнерами мільйонам людей, які цього потребують.
Економічні та екологічні збитки, завдані російською окупацією, також величезні.
27% промислового потенціалу Донбасу незаконно переміщено до Росії, включаючи обладнання 33 місцевих промислових гігантів.
Решта підприємств не можуть повноцінно функціонувати через брак професійних кадрів, фінансових ресурсів та втрати коопераційних зв’язків з іншими частинами України.
Екологічна ситуація на окупованому Донбасі також погіршується, зокрема через затоплення вугільних шахт, що створює ризик забруднення води.
Біля лінії контакту існує низка потенційно небезпечних об'єктів, які через регулярні обстріли збройними формуваннями Російської Федерації можуть стати епіцентром екологічної та технологічної катастрофи.
І це далеко не повний перелік проблем, які принесла на нашу землю російська агресія.
Пані Голово,
Я хотів би привернути вашу увагу до ситуації з правами людини на окупованих Росією територіях України – люди, наші громадяни, продовжують щоденно страждати від російської агресії.
Вбивства, тортури, переслідування, сексуальне насильство, свавілля й арешти, насильницькі зникнення та переслідування журналістів, правозахисників, працівників соціальних медіа та блогерів стали щоденною реальністю для мешканців окупованих територій.
Люди живуть у страху отримати ярлик екстремістів, терористів або українських шпигунів і ризикують бути кинутими за ґрати або зникнути безслідно.
Окупаційні адміністрації запровадили огидну практику вибивання під тортурами неправдивих визнань у рамках політично мотивованих переслідувань.
Вільне віросповідання там також під загрозою.
Нещодавно окупаційна влада вимагала полишити будівлю церкви в Сімферополі, яка довгі роки належала українським православним парафіянам.
Моніторингова місія ООН з прав людини, яка була запрошена Урядом України, продовжує повідомляти про зростаючу кількість порушень прав людини та зловживань на тимчасово окупованих територіях.
Ефективне виконання її мандата ускладнюється постійною відмовою Росії забезпечити доступ для спостерігачів ООН до окупованого Криму та частин Донецької та Луганської областей.
У квітні 2017 року Міжнародний Суд ООН схвалив наказ про тимчасові заходи у справі «Україна проти Російської Федерації».
У своєму рішенні Міжнародний Суд вимагає від Росії утримуватися від збереження чи запровадження обмежень на право кримських татар зберігати свої представницькі інституції, включаючи Меджліс, і забезпечити право українських громадян на вивчення української мови.
Як і багато інших рішень в рамках цієї Організації, в тому числі і тих, що були схвалені Асамблеєю в серпні, обов’язковий до виконання наказ Суду залишається невиконаним Російською Федерацією.
Питання, пов'язані з незаконними діями Росії проти України та її народу, зараз розглядаються Міжнародним кримінальним судом, Міжнародним Судом ООН, Європейським судом з прав людини та в рамках арбітражного розгляду відповідно до Конвенції ООН з морського права.
І тому я високо ціную неймовірний прояв підтримки та солідарності з Україною в усьому світі.
Ми також повинні подвоїти зусилля для звільнення понад 70 українських заручників, які утримуються в Росії та Криму, а також для обміну затриманих, як це передбачено Мінськими домовленостями.
Лише минулого року Україна передала Росії 13 пропозицій щодо потенційного обміну затриманих. Кремль проігнорував їх усі.
Я переконаний: незважаючи на те, що Кремль залишається сліпим і глухим, міжнародний тиск і неминуча відповідальність за серйозні порушення прав людини є єдиним способом зупинити зловживання Москви в цій сфері.
Я закликаю всі ваші країни подвоїти зусилля та вимагати від РФ поваги до прав людини, а також безумовного звільнення та повернення всіх українських заручників і військовополонених.
Пані Голово,
Україна - миролюбна нація без планів експансії або територіальних претензій.
Ми не зазіхнули на жоден сантиметр суверенітету і територіальної цілісності Росії.
Максимальна повага до Статуту ООН і до Гельсінських принципів ОБСЄ була основою нашої зовнішньої політики з моменту здобуття незалежності.
Більше того, я хотів би звернути вашу увагу на події грудня 1994 року в Будапешті, коли Україна відмовилася від третього в світі арсеналу ядерної зброї в обмін на гарантії безпеки.
У 2014 році у відповідь на нашу добру волю одна із підписантів Будапештського Меморандуму - Російська Федерація - встромила нам ніж у спину.
Удавшись до військової агресії проти України, Росія порушила всі можливі основоположні норми і принципи міжнародного права, включаючи Статут ООН.
Статут, який доручає членам Ради Безпеки підтримувати міжнародний мир і безпеку, а не розв'язувати конфлікти у всьому світі.
Що ж може зробити міжнародна спільнота щодо Росії?
Наприклад, у 1939 році за свою агресивну поведінку Москва була виключена з Ліги Націй – правильний і виправданий хід.
Можливо, настав час поставити Росію на місце –  почати з позбавлення її права вето, принаймні, коли йдеться про питання російської агресії проти України?
Що ще ми могли зробити для того, щоб принести мир в Україну і знайти тривале рішення у протидії російській агресії?
Ще в березні 2015 року я звернувся до Ради Безпеки ООН з проханням розмістити на території України миротворчу операцію під егідою ООН.
Ця ініціатива була заблокована Російською Федерацією, яка відкинула можливість повноцінного залучення ООН до врегулювання конфлікту.
Російська Федерація спотворила саму ідею і цілі миротворчої операції в Україні.
Я залишаюсь твердим прихильником того, що багатонаціональна миротворча операція під егідою ООН з чіткою метою припинення російської агресії та відновлення суверенітету та територіальної цілісності України може стати вирішальним фактором для налагодження миру на Донбасі.
Ми готові до конструктивного обговорення цієї ініціативи.
І технічна оціночна місія, яку Генеральний секретар ООН міг би направити на Донбас для розробки відповідних варіантів, безумовно, допомогла б цьому обговоренню.
Для України принциповим є те, що будь-яке рішення про створення миротворчої операції на Донбасі має поширювати її мандат на всю окуповану територію, включаючи кордон, і передбачати виведення російських військ та їхньої зброї з нашої території, а також розпуск усіх незаконних органів та структур.
Важливо також, щоб будь-яка миротворча операція базувалася на ключових миротворчих принципах ООН - насамперед, вона має бути безсторонньою, неупередженою і нейтральною.
Хочу запевнити, що така місія не суперечить Мінським домовленостям, як це намагається представити Росія.
Натомість, це б сильно допомогло у тому, щоб примусити Росію добросовісно виконати Мінські домовленості.
Україна завжди демонструвала добру волю та реальні кроки у їх виконанні.
А що ми отримували у відповідь? Нічого! Агресія триває!
Тому що Росія взагалі не зацікавлена у врегулюванні конфлікту.
Їй байдужі і Донбас, і Крим!
Їй потрібна вся Україна для відновлення другої версії Радянського Союзу!
Український народ не збирається відмовлятися від своєї здобутої дорогою ціною незалежності і ставати на коліна перед агресором.
Російська агресія закінчиться, як тільки кремлівське керівництво вирішить її зупинити і вивести свої війська з території України та повернути контроль над українсько-російським державним кордоном тим, кому він належить.
Хочу нагадати всім: коли ви закликаєте Росію припинити боротьбу, ви закликаєте до завершення війни, а коли ви закликаєте Україну припинити захищати себе, ви закликаєте Україну відмовитися від суверенітету.
 
Пані Голово, 
Озираючись на 5 років, що минули, хочу ще раз запевнити: альтернативи мирному врегулюванню цього міжнародного конфлікту немає.
Саме тому я знову підтверджую з цієї найвищої світової трибуни тверду відданість України багатосторонності та міжнародному праву.
Кремлівська агресія проти нас мала протилежний ефект.
Замість того, щоб підкоритися Росії, ми кинули їй виклик.
Замість того, щоб відмовитися від нашої європейської мрії, ми прискорили свій шлях до неї.
Замість того, щоб схилити наші голови, ми підняли їх високо, і сказали Путіну: ви не розіб'єте нас!
Я закликаю Росію як сторону конфлікту виконати свої зобов'язання за Мінськими домовленостями.
І я прошу цю Асамблею підтримати нас, стати поряд із нами у протидії імперським амбіціям Кремля.
Тільки разом ми можемо примусити Росію –  державу-окупанта та агресора – прийняти свою відповідальність і припинити свої агресивні дії.
І ми вважаємо, що ООН має відігравати важливу роль у цьому.
Звуження ролі Організації Об'єднаних Націй лише до гуманітарної діяльності або моніторингу прав людини в Україні є недостатнім.
Коли в 2018 році Генеральний секретар Антоніу Гутерріш включив питання розв’язання російсько-українського конфлікту до своїх пріоритетів, ми відчули надію.
На жаль, серйозних зрушень так і не відбулося.
Але їх необхідно досягти. Конче необхідно.
Заради Решата Аметова, Володимира Рибака, Юрія Поправка.
Заради тисяч інших жертв цієї жорстокої, потворної, непотрібної війни.
Заради мирних людей. Солдатів. Сімей.
Заради тих, хто так і не повернувся.
Заради тих, хто провів безсонні ночі, оплакуючи їх.
Заради усього світу. Заради миру та честі усього людства.
 
Я дякую вам."
2,"
Виступ Президента під час спеціального засідання Верховної Ради у зв’язку з 5-ю річницею з початку збройної агресії Росії проти України
",https://www.president.gov.ua/news/vistup-prezidenta-pid-chas-specialnogo-zasidannya-verhovnoyi-53254,19 лютого 2019 року - 14:04,"Великий друг України пане Дональд Туск!
Шановний пане Голово Верховної Ради!
Шановний пане Прем’єр-міністре!
Шановні члени українського Уряду!
Шановні народні депутати!
Шановні наші іноземні друзі, які п’ять років пліч-о-пліч стоять разом з Україною, захищаючи глобальну безпеку, суверенітет, територіальну цілісність і незалежність України!
Шановні військові – еліта нації, які присутні у цьому залі!
Дорогі співвітчизники!
Палаючий Майдан. Перші загиблі. Очікування нового штурму. Рівно п’ять років тому, 19 лютого, після 18-го – після трагедії прямо тут на площі Конституції, в Маріїнському парку перші розстріляні, і 19 лютого ніхто з нас не знав, що буде завтра. Але всі, підкреслюю – всі, хто був на Майдані, готові були стояти до кінця. А «завтра», завтра 20 лютого, стався масовий розстріл Небесної Сотні. А завтра, а завтра 20 лютого почалася російська агресія.
І саме цю дату Кремль надряпав на медальках, які роздали російським окупантам і колаборантам, що захоплювали Крим.
Вбивство Героїв Небесної Сотні стало початком кривавої війни, яку Росія розв’язала проти України. Для чого це було зроблено? Сьогодні всі чітко розуміють – для відновлення імперії, для перегляду кордонів і врешті-решт для знищення всієї системи трансатлантичної безпеки Європи і світу. Для знищення повоєнної системи безпеки, яка базувалася на Раді Безпеки Організації Об’єднаних Націй і єдності всіх п’яти постійних членів Ради Безпеки. Вона не може працювати, коли один із постійних членів Ради Безпеки ООН є країною-агресором. І система колективної безпеки була зруйнована. Анексія Криму, окупація частини Донбасу стали прелюдією гібридної війни Москви не тільки проти України. Пан Президент (Президент Європейської Ради Дональд Туск – ред.) сьогодні абсолютно правильно зазначив – гібридної війни Москви проти Європейського Союзу, проти в тому числі Польщі; проти Сполучених Штатів, проти НАТО, проти країн Балтії та, врешті-решт, проти усього демократичного і цивілізованого світу.
Герої Майдану, українські воїни, всі патріоти, захищаючи Україну, я хочу на цьому окремо наголосити – боронили і боронять східні рубежі Європи від навали, яка загрожує знищенням свободи, знищенням демократії, знищенням верховенства права і знищенням, врешті-решт поваги до людської гідності. І цю війну Москва розпочала тому, що у нас, тут, в Києві, на європейському Майдані Незалежності, Москва програла цивілізаційну битву за Україну. Той бліцкриг, на який розраховувала Москва, захлинувся. Ті плани розшматувати і розірвати, і знищити врешті-решт нашу державу – не вдалися. Але я хочу нагадати і наголосити - за це було заплачено дуже високу ціну.
І зараз Путін прекрасно розуміє, що втрата України означає крах його планів відновити імперію і повернути Росії статус наддержави. Економічно вони це зробити не можуть, бо за економікою їх економіка виходить далеко за межі ефективних країн.
Тому й ставки зараз у цій війні надвисокі. І наголошую – вже не тільки і не стільки України. Мрія Путіна – вже не розділена Україна, а розділена Європа. Мрія Путіна – Європа, яка зреклася своїх цінностей. Мрія Путіна – ослаблена Європа, якій він диктує умови. Мрія Путіна – це пояс залежних держав-сателітів, чий суверенітет є суто номінальним. І приклади цих країн нам дуже добре відомі.
І поза всяким сумнівом, у цій війні, я хочу твердо сказати - Кремль приречений на поразку. Наголошую, що за п’ять років він не зміг добитися в Україні жодної із поставлених цілей, і тактично, друзі, ми вже виграли! Коли доб’ємося стратегічної і остаточної перемоги – відповідь на це питання залежить від нашої єдності.
Треба дуже добре прочитати і вивчити уроки сторічної давнини 1918-1921 років.
Перемога в цій війни залежить від нашої з вами рішучості, а також від єдності і рішучості нашої міжнародної коаліції, яка була створена нами на підтримку України за допомогою наших друзів. Хочу наголосити, що видатна роль тут належить Президентові Європейсько Ради Дональду Туску. Запам’ятайте його слова, які прозвучали щойно з цієї трибуни – не може бути безпечної і демократичної Європи без України. Це слова лідера Європейського Союзу скептикам, які деякі сидять в цій залі, а деякі бігають по телеефірам і кажуть, що ніколи Україну не приймуть в ЄС, ніколи вона не буде членом НАТО. Друзі мої, наголошую – і приймуть, і буде.
Хоча нікому, і на жаль це правда, і ніколи європейський і євроатлантичний вибір не давався такою дорогою ціною, як Україні. Ніколи і ніхто не сплачував такі великі жертви за цей вибір. І треба завжди пам’ятати, що ми живемо в неоплатному боргу перед нашими героями. І цей борг спонукає нас, що ми зобов’язані зробити все, щоб їхня боротьба не виявилася марною, і щоб ніхто і ніщо не повернуло нас назад, у кайдани Москви. Зараз дуже популярна фраза, що точка рубікону перейдена – наголошую, що вона ніколи не буде перейдена. Ми завжди маємо боротися за наш цивілізаційний вибір, за повернення України в родину європейських народів. Так як триста років українці боролися за те, щоб зняти з української церкви московське ярмо, так триста років ми маємо бути напоготові, щоб не повернути Україні колоніальний статус – колонії або Російської імперії, або Радянського Союзу. Ніколи ми цього не допустимо.
Дні, коли відзначаються роковини розстрілів на Майдані, і всі це розуміють психологічно дуже непрості для кожного з нас. Для мене особисто це дні важких спогадів і болісних переживань. Це дні поглибленої самокритики і прискіпливого аналізу зробленого, а особливо – аналізу незробленого. Це дні осмисленої роботи над помилками і ретельного обмірковування подальших кроків.
Звичайно, є чимало претензій, які я приймаю. І помилок – визнаю - зроблено теж багато. Але факт, що за п’ять важких років наша влада ні на крок не відступила від європейської і євроатлантичної стратегії, це залишається фактом. Ми були послідовними і ніхто не міг звернути нас з вибраного шляху.
Елементи нашого шляху, нашої стратегії – це Угода про асоціацію з ЄС, включно з зоною вільної торгівлі. Елементи нашої стратегії – це безвізовий режим. Елементи стратегії -  перетворення Євросоюзу на найпотужнішого торговельного партнера, який допоміг нам, відкривши двері і протягнувши руку допомоги, пережити наслідки російської економічної блокади і спричиненої нею кризи. Елементи цієї стратегії - поступове переведення всього оборонно-безпекового блоку на стандарти НАТО. Робота навіть не починалася в секторі оборони і безпеки в 2014 році. Законом було заборонено представникам НАТО входити, двері відкривати до Генерального штабу або до Міністерств оборони. І ви народні депутати, які є в цьому залі, пам’ятаєте, що однією з перших ініціатив в червні-липні було скасування цієї дурниці нашого законодавства.
До вступу до ЄС та Північноатлантичного альянсу нам ще належить – і ми всі це дуже чітко розуміємо - пройти довгу і тривалу дорогу: подолати бідність, досягти критеріїв членства, зробити нашу складну домашню роботу. Але, наголошую, вже на сьогодні ми досягли безпрецедентного за всю нашу історію зближення з Європою. Ніколи Голова Європейської Ради не виступав українською мовою. Дональд, українською з таким європейським оптимізмом, якого бракує деяким нашим депутатам. Союзу не лише політичного, не лише економічного, але й культурно-гуманітарного. Авіаційні та залізничні маршрути, в тому числі лоукостери, туристичні потоки, географія навчальних закладів, куди їде за знаннями молодь – все це свідчить про тектонічні масштаби змін, повну переорієнтацію країни з Росії на Європейський Союз.
На цьому тлі зміни до Конституції, які зобов’язують владу зробити все можливе, щоб досягнути членства України в Євросоюзі та НАТО – це є абсолютно логічний проміжний підсумок того, що ми зробили за п’ять років. Але, наголошую, що це ще й гарантія, це ще й страховка на майбутнє. І раніше не сумнівався в її необхідності, а з початком виборчої кампанії – ще більше переконався у нашій правоті.
Не полінувався вивчити програми кандидатів. І, на превеликий подив, не знайшов у більшості з них пункту про членство в НАТО, пункту про членство в Євросоюзі.  Нема, хтось викреслив.  
Ще одна програма пропонує на референдумі вирішувати питання членства в НАТО або інших безпекових об’єднаннях. Авторам невтямки, що «інше безпекове об’єднання» біля наших кордонів не існує. Воно лише одне – і назва цьому об’єднанню, якщо хтось не знає, НАТО. Ташкентський пакт, контрольована російським генштабом Організація Договору про колективну  безпеку… Може вони їх мають на увазі? Які «інші безпекові об’єднання»? Не допустимо. Не дозволимо.
Звичайно, що є і п’ята колона, яка під диктовку з Кремля знову витягла на світ божий і вписала у свою програму сумновідому позаблоковість, яка вже коштувала нам Криму та частини Донбасу. Хочу нагадати – агресія почалась саме тоді, коли Україна мала позаблоковий статус. І найстрашніше, чого це нам коштувало – тисячі і тисячі людських життів. 2949 воїнів віддали своє життя за те, щоб ми мали можливість змінювати державу. І ми не змарнуємо цей шанс.
Тож бачимо, зміни до Конституції, які нашій європейській та євроатлантичній інтеграції надають сили Основного закону, точно і аж ніяк не зайві.
Є, щоправда, бажаючі змінити всю Конституцію в антиконституційний спосіб, в обхід Верховної Ради. І в їхній концепції НАТО та Євросоюзу також місця не знаходиться. Але я переконаний, що в Україні вже сформувалися і будуть ефективно працювати захисні механізми демократії, які зупинять цю спробу.  
Свою ж стратегічну місію вбачаю в тому, щоби гарантувати незворотність європейської та євроатлантичної інтеграції. Не пізніше 2023 року – подати заявку на членство в Євросоюзі і отримати План дій щодо членства в НАТО. Це є наше спільне завдання.
В реалізації цієї місії присягаюся неухильно дотримуватися Конституції України, у тому числі і тих її нових норм, які я пропоную підписати прямо тут.   
Друзі, сьогодні ми не збираємося озиратися на Росію. Ми не будемо питати дозволу в Путіна куди нам рухатися далі. Ми йдемо своїм шляхом. Ми самі приймаємо рішення, як забезпечити власну безпеку, суверенітет і територіальну цілісність.
Десять років тому через відсутність єдиної лінії Президента, Парламенту, Уряду Україна втратила можливість отримати ПДЧ. Сьогодні, я на цьому окремо наголошую, позиція Глави держави, позиція Кабінету Міністрів, позиція керівництва Парламенту і Парламенту України – одностайна. Я за це дуже дякую всім вам.
Про це свідчать 334 голоси, навіть кажуть, що 335, а може навіть і 336, бо як завжди хтось не встиг і заяву написали… Але нехай буде 334 – переконлива більшість, які подані за конституційні зміни.  Користуючись нагодою, ще раз хотів би висловити слова щирої подяки народним депутатам.   
Прошу Голову Верховної Ради України Андрія Парубія та Прем’єр-міністра України Володимира Гройсмана у присутності Президента Європейської Ради – одного з очільників Європейського Союзу, друга України Дональда Туска засвідчити єдність усіх гілок влади у питанні  європейської та євроатлантичної інтеграції.
Дякую!
Слава Україні!"
3,"
Виступ Президента у Парламенті щодо закріплення у Конституції стратегічного курсу держави на набуття повноправного членства України в Європейському Союзі та НАТО
",https://www.president.gov.ua/news/vistup-prezidenta-u-parlamenti-shodo-zakriplennya-u-konstitu-52978,7 лютого 2019 року - 12:09,"Високодостойний пане голово Верховної ради України!
Шановний пане Прем’єр-міністр!
Шановні народні депутати!
Шановні члени українського Уряду!
Дорогий український народе, шановні українці!
Сьогодні історичний день. Ірина Степанівно, сьогодні може статися так, що ваш день народження співпаде з унікальним, доленосним голосуванням у Верховній Раді України, коли у Конституції буде закріплено як зовнішньополітичні орієнтири рух України до Європейського Союзу, рух України до Північноатлантичного Альянсу.
Вчора у Брюсселі Північна Македонія отримала протокол про приєднання до Північноатлантичного Альянсу. Таких членів Альянсу стане 30. Шлях Північної Македонії був дуже важким, але країна продемонструвала єдність, зруйнувала плани Росії, які намагалися зупинити цей надзвичайно важливий рух до безпеки, укріплення безпеки Європи і двері НАТО стали відкритими для 30-ї країни.
Вчора ж Європейська Комісія прийняла рішення про початок переговорів про членство Північної Македонії в Європейському Союзі – і це ще одна демонстрація того, як взаємопов’язані ці процеси: НАТО і ЄС.
Дуже важливо, що НАТО – це про безпеку. Безпеку не лише військову, не лише кардинальні зміни на геополітичній карті світу. А це і про безпеку громадянина – безпеку на вулицях, захист конституційних прав і свобод громадянина, верховенство права. І це те, що сьогодні нас об’єднує щодо змін до законодавства і проведення реформ в нашій улюбленій Україні.
Наголошую, що це також пов’язано з вступом до ЄС, відповідності України критеріям, які необхідні для членства. А це, в тому числі і захист стандартів життя українського громадянина. Реформи означають захист людей.
Звичайно, що 9-10 років тому в цій залі лунали заклики до багатовекторності, лунали безвідповідальні заклики до позаблоковості. Хочу всім нагадати, в 2014 році в лютому агресія Росії почалася тоді, коли Росія напала на Україну, яка мала позаблоковий статус. І не від чого це не врятувало.

І зараз ми маємо рішуче рухатись вперед, дорогою до членства в ЄС і НАТО. Великий друг України і великий мій друг Єнс Столтенберг на цьому тижні заявив про те, що двері НАТО відкриті для будь-якої країни, яка здатна реформувати країну і забезпечити виконання цілей Вашингтонського договору.
Це саме про Україну. П’ять останніх років ми саме тим і займаємось.
Ми реформуємо сектор оборони і безпеки. Ми реформуємо армію. І роль Верховної Ради в цьому процесі важко переоцінити.
І коли було важко, Верховна Рада України відкидала політичні протистояння і об’єднувалась. І саме єдність сьогодні потрібна Україні, саме єдність потрібна під час нашого історичного голосування. Я переконаний, що ця єдність буде продемонстрована.
Хочу наголосити, що зараз, прямо зараз під час прямої трансляції, в Кремлі дуже уважно спостерігають події з Верховної Ради.

Не дочекаєтесь! Не буде сьогодні у вас радості. І Верховна Рада сьогодні продемонструє ту єдність, яка демонструється останні чотири роки. Але також в Україні мільйони українців дивляться з екранів телевізорів хід нашого голосування у Верховній Раді. Я переконаний, друзі, вас чекають приємні новини сьогодні.
Впевнений в тому, що ми продовжимо спільні зусилля по реформуванню України. Впевнений в тому, що завдання членства в Європейському Союзі і НАТО є абсолютно реальними.
Так само, як ми продемонстрували досягнення інших цілей, в які мало хто вірив, так само нашими спільними зусиллями Україна забезпечить членство в НАТО, членство в ЄС. Ми йдемо своїм шляхом і цей шлях до членства України в ЄС і НАТО
Дякую вам. Закликаю до єдності.
Слава Україні!"
4,"
Виступ Президента на інтронізації Предстоятеля Православної Церкви України, Митрополита Київського і всієї України Епіфанія
",https://www.president.gov.ua/news/vistup-prezidenta-na-intronizaciyi-predstoyatelya-pravoslavn-52894,3 лютого 2019 року - 12:15,"Ваше Блаженство!
Високопреосвященні Владики і Всечесні Отці!
Дорога, високодостойна громадо!
Дорогий український народе!
В останні два місяці ми як ніколи часто зустрічаємося у цих тисячолітніх стінах Святої Софії Київської. І кожна подія, що нас збирає, є по-справжньому подією історичною.
Ми були тут з вами 15 грудня 2018 року, коли на Об’єднавчому Соборі постала автокефальна Православна Церква України, і владика Епіфаній був обраний її, нашої Церкви, Предстоятелем.
7 січня під покровом Пресвятої Богородиці Оранти Митрополит Епіфаній служив тут першу Різдвяну службу Божу, першу Різдвяну літургію після отримання Церквою Томосу про автокефалію.
І сьогодні, дорогі мої, ми з вами присутні на події, яка є і продовженням, і завершенням попередніх. Інтронізація Предстоятеля української Православної Церкви Митрополита Київського і всієї України Епіфанія означає, що Церква і православний український народ отримують нового лідера.
З Вами, Ваше Блаженство, пов’язані тепер великі надії багатьох людей. І дозвольте мені передбачити, я вірю, що вони точно виправдаються, що Ви, Ваше Блаженство, будете вести православну громаду шляхом добра, шляхом  любові, шляхом віри і милосердя. Разом з усіма молюся, щоб Господь завжди був з Вами у тій високій місії, яку Ви взяли на себе.   
Щиро вітаю Вас, Владико, з поставленням на Київський престол. Дуже радий і дякую Богу, що сьогодні маю цю можливість вітати Вас. І дуже важливо, що сьогодні є привід ще для одного привітання.  Від себе, від Марини, родини і від усіх присутніх вітаю Вас, Ваше Блаженство, з  40-літтям. Я дуже тішуся, що наша церква має такого молодого предстоятеля. Бажаю Вам, Ваше блаженство сил і мудрості, розуміння і підтримки. Нехай Бог благословить усі Ваші справи!
У цей урочистий і святковий день ми віддаємо належну пошану усім великим українцям на Київському престолі, від Іларіона і Петра Могили до Василя Липківського, до Мстислава Скрипника, до Володимира Романюка. Їхня молитва, їхня невтомна праця наближали цей наш святковий день.
Так само сьогодні належить сказати слова поваги і вдячності Святішому Філарету, який так багато зробив для постання автокефальної української Православної Церкви. Його 90-річчя ми відзначали зовсім недавно і сьогодні ще раз бажаємо йому здоров’я і сил. Окремі слова подяки і владиці Макарію, владиці Симеону, владиці Михаїлу, всім ієрархам, які доклали до того, щоб цей день відбувся, безліч зусиль. Слова подяки українському народу, який молився за те, щоб Господь послав нам цей день.
Я впевнений, що жертовність і мудрість наших предстоятелів, які зробили рішучі кроки в ім’я об’єднання українського народу стали великим прикладом для всіх нас. І назавжди увійдуть в історію Церкви і нашої держави.
Висловлюю щиру подяку Його Всесвятості Вселенському Патріарху Варфоломію за любов, за підтримку прагнення українського народу, багатовічне прагнення, мати помісну Церкву. Його віра в Україну, віра в український народ, любов до українців і України, мудрість та сміливість надавала нам сил і рішучості.
Також, користуючись присутністю серед нас Його Високопреосвященства, хотів би висловити слова щирої подяки Митрополиту Галльському Еммануїлу за його величезну роль у нашій спільній роботі з єднання українського православ’я і визнання автокефалії Православної Церкви України. 
Ваше Блаженство! Шановні владики і отці!
Дорогі українці!
Президент України, Верховна Рада України, як і вся Українська держава зробили усе можливе для становлення автокефальної  української Православної Церкви. Хотів би подякувати Верховній Раді і її Голові. Андрій Володимирович, Ви маєте бути серед нас – велика подяка Вам. І народним депутатам, які доклали зусиль для того, щоб цей день відбувся. Подяка українському Уряду і всім, хто зробив цей день можливим.
Інтронізація Предстоятеля Православної Церкви України символізує те, що Божим промислом це велике державотворче питання вирішене. Вітаю увесь український народ з цією подією!
Ще раз підкреслю – нещодавно зареєстрована Православна Церква України у відповідності до Конституції України є і буде незалежною від держави. В Україні не буде державної церкви. Цей конституційний принцип був і залишиться непорушним.
Переконаний, що незалежність і взаємна повага відкриває шлях до справжнього партнерства держави і церкви, до спільної нашої праці задля блага країни і народу. У мене і у Вас, Ваше Блаженство, є спільне бачення того, що хочуть мати громадяни України. Це порядок, це безпека, це добробут.
Високо ціную все, що вже зроблене усіма українськими церквами. І нехай мене почує і Блаженніший Святослав, ми вітаємо його сьогодні тут, на цій спільній молитві. І релігійними організаціями – від волонтерства і підтримки армії до соціальної підтримки громадян. Я за це дякую українській церкві. Пропоную рівноправне і відповідальне партнерство на обраному країною шляху. У нас дуже широке поле для співпраці!
Ваше Блаженство!
До Вас на Київському престолі побувало вже понад сто митрополитів. Але Ви перший в нашій історії предстоятель автокефальної православної української церкви.
Прийміть мої щирі вітання. Бажаю успіху Вашій високій місії Предстоятеля Української Православної Церкви.
Добра Вам, сили і духовної наснаги у Вашій пастирській праці на благо Церкви Христової та рідної України.
Многая і благая літа!
Слава Українській Православній Церкві!
Слава Україні!"
5,"
Виступ Президента на Форумі «Від Крут до Брюсселя. Ми йдемо своїм шляхом»
",https://www.president.gov.ua/news/vistup-prezidenta-na-forumi-vid-krut-do-bryusselya-mi-jdemo-52838,29 січня 2019 року - 15:25,"Дорогі українці!
Щойно ми почули голоси молоді - про Україну, про їхнє бачення майбутнього. Саме юному поколінню ми маємо насамперед пояснити, куди йдемо. Потрібна відверта і чесна розмова про ситуацію, що склалася. Необхідно представити стратегію розвитку країни на наступні роки й десятиліття: візію держави; місію, яку ми маємо здійснити; далекосяжні цілі та способи їх реалізації.
Події останніх років, як у нашій країні, так і на світовій арені, показали, що в України існує єдиний шлях зберегти нашу незалежність. Ми маємо стати великою європейською державою щасливих людей.
Можливо, комусь така мета видається надто амбітною, нереалістичною. Держава ще надто слабка. Так само, як і економіка, яка лише відновила своє зростання після затяжної кризи, пов’язаної із війною. І кількість бідних людей тому все ще надто велика.
Знаю, що мільйони українців з тривогою думають про сьогодення і не впевнені в дні завтрашньому. Свідомий, що пенсіонери переймаються перш за все тим, як вижити, бо криза найсильніше вдарила саме по них. А знекровлена держава не мала достатнього ресурсу для того, щоб належно їх захистити.
Я розумію тих батьків, які не можуть звести кінців у сімейному бюджеті. І мені добре відомо і про настрої молодих людей, які їдуть на навчання чи на роботу за кордон.
Не за чутками знаю про проблеми і низькі доходи вчителів, лікарів, інших працівників бюджетної сфери. Багато їжджу по країні і спілкуюся з людьми і чую чимало жорсткої критики і сприймаю її.
Прикро, що у Всесвітньому індексі щастя, який відображає добробут людей в різних країнах світу, Україну розмістили на дуже низькому місці, за межами першої сотні. Аналітики критикують цей індекс за відсутність твердих критеріїв багатьох його складових, за надмірну суб’єктивність тощо. Але здається, ми дійсно про себе думаємо, нібито ми є одна з найбільш нещасних, згорьованих націй світу.
Але водночас українські соціологи влітку вісімнадцятого року констатували, що дві третини українців називали себе щасливими людьми! І ця цифра на десять відсотків більше, ніж за рік до цього. Парадокс. На рівні індивіду переважна більшість почуває себе щасливими, а от як спільнота – ми нещасні. Принаймні, якщо вірити індексу.
І змінити такий стан – це є стратегічне завдання всіх гілок влади, інтелектуальної еліти країни, громадянського суспільства.
Два тижні тому Національний банк України оприлюднив головні макроекономічні показники минулого, 2018-го року. Статистичні дані хоча і не співпадають з настроями і відчуттями людей, свідчать, переконливо свідчать - найгірше точно позаду. Економіка після кількарічного спаду зростає 12 кварталів поспіль. Криза, спричинена війною, економічною агресією, торговельною блокадою з боку Росії - відступає. Відновлення економічного зростання відкриває, нарешті, і можливості для зростання реального добробуту.
Досягнувши макроекономічної стабілізації та відновлення зростання, ми нарешті створили основу для того, щоби почати наступ проти бідності. На моє глибоке переконання вона, бідність, є наш ворог, можливо не менший, ніж наш ворог – Російська Федерація.
І під  час переходу від глибокої кризи і боротьби за виживання до сталого розвитку дуже важливо тримати абсолютно правильну економічну стратегію. Ефективна соціальна політика може ґрунтуватися лише на вільній ринковій економіці. При цьому ми повинні зосередити соціальну підтримку, насамперед, на найменш забезпечених верствах населення, як-то самотні люди похилого віку, особи з інвалідністю, багатодітні сім’ї. Вони в умовах кризи страждають найбільше і найпершими, а от посткризове відновлення добробуту на жаль відчувають останніми.
Відповідальна економічна стратегія передбачає зменшення боргового навантаження на економіку. Бо здійснити стрибок з такими борговими гирями на ногах навряд чи вдасться. Прикували до них Україну інші політики, а звільняти її від цих кайданів випало нашій команді. І частка державного та гарантованого державою боргу у співвідношенні його до ВВП, хай там як, але протягом останніх років скорочується. І надзвичайно важливо, щоб і у подальшому бюджет був реалістичним, ухвалювався з мінімальним дефіцитом.
Відповідальна економічна стратегія робить країну цікавою для інвесторів. Найсвіжіший приклад: минулого тижня у Давосі було підписано дві важливих угоди на засіданні Інвестиційної ради при Президенті. Одна – про створення фонду для інвестування на 200 мільйонів доларів, хоча попередньо планувалося на 25% менше – перепідписали. І ці 200 мільйонів доларів мають спрямовуватись на малий та середній бізнес України. А інша – інша про будівництво найбільшої вітрової електростанції в Україні та однієї з найпотужніших вітроелектростанцій Європи загальною вартістю 400 мільйонів євро. Особливо приємно було почути прогноз президента Європейського банку реконструкції та розвитку, великого друга України Суми Чакрабарті про те, що Україна стане регіональним лідером у сфері відновлювальної енергетики. Хіба п’ять років тому про це хоча б мова йшла? Блискучий візит Прем’єр-міністра України до Норвегії – заплановані півтора мільярда доларів. І це все події одного тижня!
Відповідальна економічна стратегія диктує нам необхідність чітко визначити пріоритети і зробити акцент на тих секторах економіки, де ми можемо вийти на лідерські позиції. Вони стануть точками прориву, які підштовхнуть нас вперед. Вони принесуть кошти для того, щоби забезпечити відчутне підвищення рівня життя людей. До таких секторів я відношу агропромисловий комплекс, ІТ, машинобудування, туризм, логістику.
Населення світу щорічно зростає в середньому на 80-85 мільйонів і, за наявними прогнозами, до 2024 року перевищить вісім мільярдів. І всі хочуть їсти. Очевидно, тут – величезна ніша для України як до глобального аграрного лідера. Ми вже за ці п’ять років вийшли на перші місця в багатьох видах сільськогосподарської продукції, але ми маємо розуміти, що справжнє лідерство можливе лише за умови, коли експорт переробленої продукції буде значно перевищувати експорт сировини.
Наш IT-сектор зараз вже забезпечує майже 4% ВВП, дає роботу близько ста п’ятдесяти тисячам українців. І очікується, що в найближчі два роки ця цифра зросте до двохсот тисяч. Що вкрай важливо – йдеться про робочі місця з високим рівнем доходу. Саме ІТ-сектор може допомогти Україні збільшити частку середнього креативного класу. Це важливо для стабільності, для стійкості економіки, для стійкості країни загалом, для демократії це важливо, бо середній клас є опорою демократії. Але, щоб стати справжнім лідером у цьому секторі, мало надавати послуги, мало сидіти на аутсорсингу, треба переходити до реального внеску у вітчизняну економіку.
Завдяки цьому в Україну поступово прийде так звана четверта промислова революція. В індустрії ми маємо зробити ставку на високотехнологічні галузі з високою доданою вартістю. Традиційно в Україні сильними були і авіабудування, і космічна галузь, суднобудування, військово-промисловий комплекс. І кожне робоче місце в цих галузях забезпечує мінімум 10-15 робочих місць в галузях суміжних.
Перетворення України у транспортно-логістичний хаб Європи потребує модернізації транспортної інфраструктури. Україна вже, нарешті, увійшла до двадцятки країн за кількістю нових авіаційних ліній.
Децентралізація дає можливість приводити до ладу мережу доріг у регіонах і громадах. І будівництво доріг стало символом п’яти років – з 2014 по 2019. Це під час війни. Покращення ситуації з дорогами вже позитивно вплинуло на туристичну галузь. Море, гори, унікальні історичні пам’ятки – дуже важливо, що Україна має таку кількість привабливих маршрутів. Світ лише зараз відкриває для себе Україну. І вже точно ніхто не плутає нас ні з якою іншою країною. Це також досягнення останніх п’яти років. Але ми можемо увійти до десятка найпопулярніших культурно-туристичних напрямків в Європі. Туризм – це є колосальний ринок для малого та середнього бізнесу.
Перелічені п’ять стратегічних пріоритетів дадуть потужний поштовх нашій  економіці. Під них можна залучити мільярди доларів інвестицій. Їхня реалізація створить десятки тисяч малих підприємств, сотні тисяч робочих місць з достойною оплатою і  знизить, точно знизить рівень робочої еміграції українців. Більше того, поверне українців додому. Ця формула дасть перспективу  місту й селу, кожній громаді. Вона наповнить державний та місцеві бюджети,  дасть можливість підвищувати  зарплати бюджетникам, пенсії, соціальні виплати.  «Гроші ходять за людьми» - це принцип не лише децентралізації, але й освітньої реформи, змін в системі охорони здоров’я, будь-якої іншої реформи.  Люди – це головне. 
Саме таку візію пропоную нашому Уряду, який, згідно з Конституцією, розвиває соціально-економічну політику. Я впевнений в тому, що Уряд здатний реалізовувати зазначену позицію. І впевнений в парламентських перспективах нашої команди. І новий Уряд, який буде сформовано новою Верховною Радою буде проводити саме цю відповідальну, проукраїнську, європейську лінію.
І, врешті-решт, ця стратегія значною  мірою наблизить нас до соціальних критеріїв членства в Європейському Союзі.
Історики та філософи по-різному визначали роль і місце України в Європі. Одні казали, що призначення України бути мостом між Сходом та Заходом. Інші говорили про нас як про «браму Європи». Хтось назвав нас «несподіваною нацією». Та ще в двадцятих-тридцятих роках минулого століття найбільш проникливі українські інтелектуали писали, що майбутній процес об’єднання Європи не буде завершеним без входження до неї незалежної, суверенної, соборної української держави. Що Росія, яка володіла на той момент Україною, завжди проявлятиме імперські амбіції і намагатиметься підпорядкувати собі всю Європу. І дедалі більше політиків на Заході нарешті розуміють, що без членства України в Євросоюзі, без членства України в Північноатлантичному альянсі Європа точно буде в небезпеці.
Це не лише Україні потрібне членство. Це точно потрібно ЄС і НАТО, щоб Україна була повноцінним членом цих організацій.
Ми та Євросоюз наблизилися один до одного як ніколи.  І жодна держава, яка не є в НАТО, не має нині таких тісних відносин з Альянсом, таких тісних, як Україна зараз. Але, наголошую, лише повноправне членство в Європейському Союзі та НАТО остаточно і незворотньо гарантує нашу державну незалежність і нашу українську національну безпеку. І до цих найпотужніших організацій ми вступимо як країна - регіональний лідер, як країна, яка вже суттєво посилила східний фланг Альянсу, як країна, яка захистила від російської навали не лише себе, а й всю європейську цивілізацію.
Звичайно, нам потрібен мир з Росією. Холодний, але мир. Люди втомилися від війни. І на цій болісній емоції невтомно грає російська пропаганда. Не лише вона, а й її  підбріхувачі всередині країни. Природно, що тема війни і миру – одна із головних на виборах, бо народ обиратиме не просто Президента, а Верховного Головнокомандувача Збройних Сил України. Я дуже уважно стежу за різними пропозиціями. Верзуть часом таке, ніби ми тут бавимося в олов’яних солдатиків, а не захищаємо країну у війні з другою за потужністю армією світу! Пропонують записати побажання Путіна у блокнот, а потім цей блокнот винести на референдум. Або пропонують стати перед Путіним на коліна чи в якусь іншу позу.  
Ще раз повторюю. Ворог прийшов не по Крим до нас, ворог прийшов не по Донбас до нас. Ворог прийшов по всю Україну, щоб повернути утікачку до тюрми народів, як влучно назвав Російську імперію ще двісті років тому французький мандрівник де Кюстін.
Мир – це є повне відновлення територіальної цілісності, суверенітету і незалежності України. І нічого іншого. Мир - це беззаперечне визнання Москвою нашого права йти своїм шляхом. Ми маємо зробити усе, щоб ніколи більше Україна не мусила питати у Москви куди нам йти. Це право виключно українського народу. І цей шлях називається - геть від Москви! 
Друзі, ми продовжимо лінію на відновлення територіальної цілісності України політико-дипломатичним шляхом, забезпечуючи єдність проукраїнської коаліції в світі, в Європейському Союзі, використовуючи інструмент санкцій та механізм міжнародної місії ООН на всій території окупованого Донбасу.
Справжній мир обов’язково настане на нашій землі. Гарантувати мир може лише боєздатна армія – наша українська, патріотична, добре навчена, добре вишколена, добре озброєна, добре вдягнута… Ми – кращі  в світі! Українська армія день за днем ставатиме сильнішою. Протягом найближчих п’яти років нашою пріоритетною справою залишиться зміцнення Збройних Сил, їхня модернізація та оснащення новітніми зразками зброї та військової техніки, як українського виробництва, так і нарешті іноземного. З усього світу, від усіх наших партнерів до Збройних Сил приходить найсучасніші технології та озброєння, які дозволяють ефективно боронити Українську землю.
Дорогі українці!
Розумію, що не всі готові повірити в реалістичність заявленої мною стратегії. Невже нас одразу приймуть до  НАТО та Євросоюзу? Невже ми будемо великою країною та регіональним лідером? Чи справді станемо найкращими в цілих секторах економіки? Чи доживемо до високих зарплат, а тим більше гідних пенсій?
Друзі, хіба ми не досягали неймовірного протягом п’яти попередніх років, коли ми з вами рятували країну від розчленування, економіку від колапсу, тоді, коли здавалося, що він невідворотній, від війни?
Багато хто не вірив, що в чотирнадцятому році ми, зненацька заскочені російською агресією, збережемося як незалежна держава.  А ми з вами зберегли країну, відстояли нашу незалежність і заклали міцний фундамент для потужної європейської держави!
Багато хто не вірив, що ми здатні вибратися із економічної прірви. Через війну та окупацію ми втратили приблизно п'яту частину  промислових підприємств України. Одночасно Росія закрила для українських товарів свій ринок, на який колись припадала майже третина нашого експорту. Вона навіть перекрила транзит наших товарів до інших країн. Але завдяки Угоді про асоціацію та поглиблену і всеохоплюючу зону вільної торгівлі з ЄС нам відкрився найбільший в світі європейський ринок. Економіка вистояла, почала зростати. І це власне, лише тепер відкриває можливості для підвищення рівня життя людей, і це лежить в основі стратегії, яку я сьогодні декларую.
Багато хто не вірив в серйозність наших намірів щодо децентралізації. Казали: ну хто ж відпустить фінансові потоки з Києва і передасть це громадам.
Але її перші результати вже втілені в дорогах, школах, дитячих садках, вуличному освітлені, взагалі – духу, який зараз панує в територіальних громадах: наближення людини, громадянина, громади і влади, де левову частину проблем людина може вирішити в себе, в громаді.
Багато хто не вірив, що ми колись зіскочимо з російської газової голки. Уявіть собі: ще десять років тому тодішній прем’єр-міністр зобов’язала Україну купувати у «Газпрому» чи то 52 млрд кубів газу чи то 41 мільярд кубів газу за принципом: «бери, або плати». Будеш брати чи не будеш брати – будеш платити з українського бюджету кошти Російській Федерації! Минулого року, 2018 року нам знадобилося імпортувати не 52 млрд, не 41 млрд, не 20 млрд, а лише 10,5 мільярдів кубів, тобто в п’ять разів менше. І це був імпорт з Європи, а в Росії ми газу не купуємо вже четвертий рік.
Багато хто не вірив, що Угода про асоціацію буде підписана і ратифікована. Багато хто не вірив, що ми виграєм у Росії дипломатичну битву за її ратифікацію. Хочу нагадати кроки Росії починаючи від референдуму в Нідерландах, і закінчуючи спробами блокування в Європарламенті.  Угода діє, і частка ЄС в нашому експорті перевищила 42%. Але це надійні 42%. Ніхто в жахливому сні не уявить собі, щоб він коли-небудь закрив ринок для українських товарів.
У 2024 році ми подамо заявку на вступ до Євросоюзу. Не маю жодного сумніву, що ми отримаємо і почнемо виконувати План дій щодо членства в НАТО.  
Я і зараз пам’ятаю, коли ми переконували щодо імплементації Плану дій щодо безвізового режиму з Європейським Союзом, багато хто говорив – цього ніколи не буде, це треба бути самогубцями для лідерів європейських країн, щоб в умовах кризи біженців надати безвіз для українців.  Більше того, окремі наші записні опозиціонери листи писали у Єврокомісію, Європарламент із проханням не надавати Україні безвіз, бо це має політичне забарвлення. Хоч би вибачились перед українським народом…
Багато хто казав, що цей безвіз нам і не потрібен, бо ніхто не зможе виїхати. Та за півтора роки понад два мільйони українців вже скористалися біометричними паспортами, не отримуючи віз, в тому числі і за рахунок лоукостерів. А кількість громадян, які отримали біометричні паспорти уже перевищує дванадцять мільйонів. Які ще потрібні докази?
Нарешті, Ваше Блаженство, Ваше Високопреосвященство, Ви можете підтвердити, що багато хто до останнього не вірив у незалежність української, автокефальної, помісної,  православної церкви. І Томос про автокефалію – це наша велика перемога. Для нас Томос – це як ще один Акт проголошення незалежності. Це ключовий елемент державотворення, яким не просто має право, а й повинен займатися Президент і вся наша команда. І я хочу подякувати кожному з вас і привітати з цим величезним досягненням. І реакція українського народу на нашу церкву… Подивіться яка фантастична. Подивіться: кожен день, без будь-якого втручання держави парафії приєднуються до нашої церкви.
Друзі, нам є чим прозвітувати суспільству. Наш успіх – результат поєднання глибокого розуміння проблем, твердої політичної волі й реальних кроків, а не пустопорожніх обіцянок та істеричних гасел.
Ми чекаємо найближчим часом, і я хочу привітати Андрія Володимировича Парубія, голосування Парламенту по змінам до Конституції. Браво! До Конституції входять зобов’язання всіх гілок влади забезпечити гармонізацію законодавства і вступ України до НАТО і до Європейського Союзу. Хто в це вірив? Що ми це зробимо незворотнім шляхом, шляхом внесення змін до Конституції?
Але чи сумнівається хтось з нас, що Росія прагне реваншу? Чи має хто сумнів в її бажанні втрутитися у виборчий процес для того, щоб зробити спробу насадити в Україні проросійську владу, забезпечити таку конфігурацію влади, яка заблокує процес європейської та євроатлантичної інтеграції?
Популісти теж наражають країну на серйозну небезпеку. Якщо їх не зупинити і якщо їх популістів допустити до влади, всі випробування, які люди пережили протягом останніх років внаслідок війни та економічної агресії з боку Росії, все виявиться марним. Своїми безглуздими експериментами популісти штовхають країну до нових політичних та економічних потрясінь. То що, ми хочемо наздогнати наших успішніших західних сусідів чи, навпаки, скотитися до рівня Венесуели? Саме другий шлях, не до Брюсселя, а до Каракаса, пропонує нам велика кількість кандидатів.
Не так давно хтось із опозиціонерів сказав, ніби бути популістом – це значить  служити людям. Ні, бути популістом – це значить брехати людям і дурити людей. І прирікати їх на злидні та страждання. Мадуро це наочно довів у Венесуелі, а деякі політикани хочуть поекспериментувати в Україні.        
Окремі кандидати пропонують повернення до авторитаризму. Хтось говорить про це прямо. А  хтось – свою мрію про одноосібну владу камуфлює в екзотичний проект так званої парламентської республіки канцлерського типу. З необмеженими повноваженнями канцлера і по суті однопартійним парламентом. І, до речі, цей небезпечний проект пропонує абсолютно неконституційний спосіб ухвалення нової Конституції в обхід Верховної Ради. І в заявленій ними концепції чомусь зникло Національне антикорупційне бюро, антикорупційні органи.
До речі, найближчим часом завершиться конкурс із формування Вищого антикорупційного суду. Громадська рада міжнародних експертів разом з Вищою кваліфікаційною комісією суддів відсіяли 42 учасники із 113 розглянутих кандидатур. Серед тих, хто покинув конкурс – судді, які переслідували учасників Майдану, кандидати із сумнівними статками чи етичними порушеннями. Новий суд запрацює вже цього року, і це свідчить, що боротьба з корупцією залишається нашим стратегічним пріоритетом.  
Україна піднялася на десять сходинок, покращивши свої позиції в рейтингу Міжнародної антикорупційної організації Transparency International. Його оприлюднили буквально сьогодні вранці. Але, попри прогрес, звичайно, не задоволений нашою загальною позицією. Навіть при тому, що ситуація стала кращою, ніж в Росії, ми все ще сильно відстаємо від найближчих сусідів по Євросоюзу. Хоча в рейтингу Doing business ми вже обігнали деякі країни-члени Європейського Союзу. Однак, протягом чотирьох років щоразу додаємо по кілька балів. Тож за п’ять найближчих років, зберігаючи такі темпи, наздоженемо найближчі до нас країни Європейського Союзу.
Дорогі українці!
Загрози проросійського реваншу, популізму і авторитаризму – це загрози різного плану. Але кожна з них рівною мірою несумісна з європейським вектором розвитку України, кожна суперечить європейським політичним стандартам.  А відтак, якщо не відвести ці загрози, не зупинити їхніх носіїв – Україна сама впаде у смертоносні обійми Росії. 
Почуття глибокої відповідальності перед країною, перед сучасниками, перед минулими і прийдешніми поколіннями спонукали мене прийняти рішення кандидувати ще раз на посаду Президента України.
Прошу у виборців мандата на те, щоб гарантувати незворотність європейської та євроатлантичної інтеграції, гарантувати незворотність нашої незалежності. Щоб відновити територіальну цілісність країни і принести вигідний Україні мир. Щоб завершити побудову сильної успішної держави, здатної забезпечити порядок, добробут і безпеку кожного українця. Бо добробут, безпека, порядок – не менш важливі, ніж армія, мова, віра. Щоб над міцним фундаментом, який ми заклали за п’ять років, звести добротні стіни та надійний дах.
У моїй президентській роботі траплялося різне: успіхи і невдачі, точні розрахунки і помилки,  приємності і прикрощі, радості й печалі, чесноти і недоліки. Слава Богу, є чим пишатися і, ніде правди діти, є за що вибачатися. Але кожен мій крок, вдалий чи ні, ніколи не суперечив стратегії на повний розрив з колоніальним  минулим, на власний шлях України, на цивілізаційний союз з Європою.
Не маємо права зупинитись на півдорозі. Місія нашого покоління – довести до успішного завершення побудову міцної української держави. Яка б стала наочним свідченням того, що прагнення багатьох українців та жертви в ім'я великої державницької ідеї не були марними. Яка б стала втіхою для тих, хто поклав на цей вівтар своє життя. І комфортною домівкою для всіх нас і наших нащадків.
То хай же буде тепер так, як розсудить український народ. Народ, з яким я йшов непростим шляхом упродовж п'яти років. Частиною якого завжди був, є і буду. Буду і у спалахах Майдану, і разом з воїнами на передовій; відвідуючи найвіддаленіші громади в областях, і під час важливих доленосних зустрічей.
Протягом усього цього складного часу поруч зі мною моя сім’я: Марина, молодші діти Євгенія, Олександра, Михайло. Старший син Олексій і Юлія за час мого першого президентства подарували двох онуків, Лізу та Петра Олексійовича-молодшого, який народився майже в день інавгурації. Я безмежно вдячний своїй родині, бо завдяки підтримці, завдяки розумінню й завдяки любові я почуваю себе щасливою людиною навіть у  моменти, коли в роботі неймовірно важко.
Завершуючи п’ятирічну каденцію, стартую знову заради збереження стратегічного курсу на Європейський Союз та НАТО, курсу на перетворення України у велику успішну країну щасливих людей. Разом ми переможемо!
За Україну! За її волю! За честь, за славу, за народ!
Слава Україні!"
6,"
Звернення Президента до Українського народу у зв’язку з Днем пам’яті Героїв Крут
",https://www.president.gov.ua/news/zvernennya-prezidenta-do-ukrayinskogo-narodu-u-zvyazku-z-dne-52818,29 січня 2019 року - 09:00,"Дорогі співвітчизники!
Сьогодні ми вшановуємо подвиг молодих патріотів України, які у далекому 1918 році мужньо стали до бою з московсько-більшовицькими загарбниками та віддали життя за свободу рідного краю.
Після усіх драматичних подій ХХ століття, після нашої Революції Гідності, нині, коли на сході держави продовжується неоголошена війна, жертовність Крутян стає для нас все більш близькою та зрозумілою.
Ми добре вивчили уроки історії, перед лицем реальної загрози зробили належні висновки — створили та день за днем усім українським загалом плекаємо нашу армію, яка надійно тримає оборону.
Ми вистояли. І на сьогодні це одна із наших головних спільних перемог.
У своїй справедливій боротьбі ми спираємося на надійну солідарну підтримку міжнародних партнерів, які відтепер не лише впроваджують політику санкцій, що стримує агресора, а й надають Україні допомогу оборонною зброєю.
Російська верхівка це добре розуміє, а тому використовує нові брудні методи та стратегії гібридної війни. До бойових дій додалася потужна інформаційно-когнітивна війна, яка ведеться з не меншою наполегливістю та цинізмом. Це — загроза такого ж рівня, як і прямий збройний напад.
Ворог підступно діє через підконтрольні йому засоби масової комунікації та агентів впливу всередині країни з конкретною метою — переконати українців, що ми вже програли, що нам не вдалися реформи, а європейський вибір був помилкою, що справжній ворог українців не Росія, а українська держава та чинна влада.
Маючи гіркий досвід поразок національно-визвольних змагань на початку ХХ століття, ми даватимемо рішучу відсіч будь-яким спробам посіяти в країні зневіру, розбрат, хаос та анархію. Єднання всіх українців у цей тривожний час є головною передумовою збереження держави та наближення перемоги.
Тільки від нас із вами залежить, щоб тяжке минуле у московському ярмі ніколи не повторилося. Бо злочинна сутність Росії та ж сама, що і століття тому. Переконаний — велична звитяга Героїв Крут завжди житиме у серцях українців. Хай же вона править за приклад для кожного з нас.
Слава Україні!
Героям слава!
Петро ПОРОШЕНКО"
7,"
Виступ Президента України з нагоди Дня Соборності України та 100-річчя проголошення Акту злуки УНР та ЗУНР 
",https://www.president.gov.ua/news/vistup-prezidenta-ukrayini-z-nagodi-dnya-sobornosti-ukrayini-52662,22 січня 2019 року - 11:03,"Дорогі співвітчизники!
Рівно сто років тому на цьому майдані сталася одна з найбільших подій у тисячолітній  історії України. Тут відбулося  проголошення Акту Злуки Української Народної Республіки і Західноукраїнської Народної Республіки. Об'єднання в єдину державу. З того дня і навіки незалежність України означає її самостійність і соборність.
Підтвердженням прагнень до соборної і суверенної держави був велелюдний Софійський майдан. Багатотисячна громада вітала проголошення Акту Злуки. Військовий парад, синьо-жовті знамена, урочиста атмосфера, дуже особливий піднесений настрій та освячення дійства службою Божою у Святій Софії…. Навіть недовгої збереженої хроніки досить, аби відчути – то було справжнє національне свято.  Так вершилася історія.   
Акт Злуки – це найвища точка української революції і визвольних змагань початку двадцятого століття. Він став результатом величезних всенародних зусиль, праці і боротьби, що тривали століттями. 
Українська революція продемонструвала наявний на той час колосальний державницький потенціал України. Його творили тисячі і тисячі прославлених і незаслужено забутих літераторів, музикантів, акторів, лікарів, священиків. Їхньою подвижницькою працею державність України з давнього спогаду перетворилася на живу мрію, а мрія стала політичною програмою. Історичні обставини, пов’язані з поразкою імперій у Першій світовій війні, дали Україні унікальну  можливість реалізувати свою державність.  
На жаль, шанс тоді було втрачено. Головна причина: тогочасним українським політикам забракло єдності. І не знайшлося тоді політиків, які могли б об’єднати народ для протистояння московській навалі.  Втрата незалежності мала наслідком і втрату соборності. Україну знову поділили чужі держави, а над нашим народом нависла ніч бездержавності, в якій проти нього коїлися тяжкі злочини. 
Але продовжувала жити велика надія. І коли наприкінці двадцятого століття випав новий шанс для України здобути державну самостійність,  ми знову згадали про єдність як про головну запоруку незалежності.  
21 січня 1990 року «живий ланцюг» мільйонами рук поєднав Львів із золотоверхим Києвом. Як видимий знак того, що настала черга відновлення незалежності держави. Нація згадала свій історичний досвід і оперлася на нього. Так постала незалежна Україна, єдина і неподільна, від Чернігова до Криму,  від Ужгорода до Луганська.  
Україна здобула незалежність, але в Кремлі точно з цим не збиралися миритися. І буквально з моменту проголошення нашої незалежності почалися спроби відновлення російської імперії. З висоти теперішнього досвіду ми можемо точно назвати ці спроби початком гібридної війни проти України. Знаряддям для ворога стали українські політики, які малювали карту з поділу України, ділили її на російськомовну і українськомовну. І вони байдуже дивилися на те, як розкрадали армію, допомагали зав’язати на шиї економіки «газовий зашморг» кабальних контрактів.
І час істини настав у 2014-му. Україна твердо ступила на шлях зміцнення своєї свободи, своєї незалежності, на шлях до Євросоюзу, на шлях до НАТО. І щоб змусити нас зректися цього вибору, Москва анексувала Крим і спробувала роздробити нас на частини, аби легко проковтнути. Перед нами знову постала загроза втрати соборності і незалежності. Але ціною великих жертв, ціною великих зусиль українського народу ця загроза відведена. І у жорсткому протистоянні з терористами, з російськими найманцями і з частинами регулярної російської армії ми з вами зупинили ворога. А гаслом нашим було: «Єдина країна».
Україна зміцніла, Україна продемонструвала впевненість у своїх силах.  І в День Соборності ми щиро звертаємося до наших земляків, які живуть в кордонах України, але на тимчасово окупованих територіях Криму, частини Луганської та Донецької областей. Ми ніколи про вас не забуваємо. Ми кожного дня працюємо для того, щоб наблизити день вашого звільнення від ворожого ярма.
Для досягнення наших цілей нам потрібно берегти і зміцнювати нашу українську єдність і соборність. А тому всім має бути чітко зрозуміло – Україна є унітарна держава, з однією державною мовою - так записано в українській Конституції. Жодних федерацій і ніяких спеціальних статусів. Єдина незалежна соборна Україна!
А ще ми твердо знаємо, яким має бути фундамент нашого дому. Ми знаємо, що у нього є ще одна незамінна опора, основа нашої духовної незалежності. Ми не можемо йти обраним нами шляхом, якщо українська православна громада розділена. Маємо позбавити ворога такого інструменту – інструменту послаблення нашої державності, інструменту –як залежність церкви від Москви, від впливу країни-агресора.
У різдвяні дні  ми отримали радісну новину, яка ще більше зміцнила нашу віру і силу. Створення Православної Церкви України ще раз продемонструвало силу єдності. Ми вкотре пересвідчилися – коли ми єдині, для нас немає нічого неможливого. Те, що роками десятиліттями, століттями здавалося недосяжним - збулося. Прийшов час, щоб на цьому духовному фундаменті, непідвласному жодним підступам ворога, ми продовжили будувати спільний мирний, процвітаючий, спільний для всіх український дім.
Томос – це ще один символ нашої незалежності і державної, і духовної. І я хочу нагадати слова, з якими Вселенський Патріарх звернувся після підписання Томосу до митрополита Київського і всієї України Епіфанія, а за його посередництвом до українського народу і всього світу: «Дорогий наш брате, цього чудового історичного дня у священному осередку православ’я з нами перебувають князь Володимир, княгиня Ольга, а з ними разом усі нащадки української землі. Всі ті, хто стояв за свої очевидні права; хто завзято боронив їх як окремі права українського народу, як уселюдську справедливість, але також як і права особи».
Княгиня Ольга, князі Володимир Великий, Ярослав Мудрий і Володимир Мономах – це є київські, українські, а не московські, російські володарі. Рівноапостольний Володимир охрестив свій народ у Києві, де тисячоліттями все стоїть на своєму місці: і фундаменти Десятинної церкви, і Свята Софія, і храм Спаса на Берестові, і Києво-Печерська лавра. Золотоверхий Київ в нашій традиції давно став «новим Єрусалимом».
Так називав наш Київ і митрополит Володимир Сабодан, заповідаючи своєму наступникові об’єднатися з усіма православними України в єдину помісну церкву. Варто, щоб до цих слів щирого християнина і патріота нашої землі прислухалися всі, хто сьогодні  вирішує, ставати членами Православної Церкви України, чи залишатися в церкві московській.
Ми хочемо і робимо так, щоб цей вибір і далі відбувався в мирі і спокої, без насильства.
Я хочу подякувати Верховній Раді України і її Голові Андрію Парубію за те, що Парламент України підтримав моє звернення до Вселенського Патріарха щодо надання нам Томосу, а зараз прийняв необхідну законодавчу базу для того, щоб мирно відбувався процес. Днями я підпишу закон, який гарантуватиме винятково мирні та добровільні переходи парафій в чіткій, визначеній законом України процедурі.
Дорогі співвітчизники!
«Разом з власної волі з 1919 року» – під таким гаслом Україна сьогодні відзначає столітній ювілей Акту Злуки.
Але ми перебуваємо напередодні важливого народного волевиявлення. Сто років історичного досвіду заохочують нас до правильних висновків з минулого. Ми знаємо про безпрецедентний масштаб підготовки Кремля до втручання у вибори. І з цим стикаємося, до речі, не лише ми, вся Європа, увесь світ. Але немає сумнівів у мудрості нашого народу, у його єдності на шляху, яким ми йдемо у майбутнє.
Наш шлях – це дорога до Євросоюзу, до НАТО, до миру і добробуту. Ми з вами зберегли державу, зцементували її фундамент і довели, що здатні здобувати перемоги на нашому власному шляху.
Ми відродили українське військо у небачений в історії термін. Сьогодні Збройні Сили України – це сотні тисяч належно підготовлених, озброєних і забезпечених усім необхідним воїнів, вихованих на українських військових традиціях.
Наш європейський курс, попри активну протидію Росії на дипломатичному фронті, дозволив нам з вами добитися ратифікації Угоди про асоціацію усіма країнами Євросоюзу і запустити роботу поглибленої і всеохоплюючої зони вільної торгівлі з Європейським Союзом. ЄС уже став найбільшим торговельним партнером України.   
На черзі – прихід в Україну потужних інвестицій,  пришвидшення темпів розвитку нашої економіки. Про це вже завтра говоритиму в Давосі на зустрічі з керівниками держав та великих світових компаній.   
Рівень зростання ВВП за підсумками 2018 року складе 3,4%. Це не так багато, але – це є максимальний показник за сім років.  Інфляція знизилася до 9,8%. Вона ще доволі висока, але це – найнижчий показник за п’ять років. Золотовалютні резерви зросли майже до 21 млрд доларів. Це - п’ятирічний максимум.
Що означають ці сухі цифри?  Вони означають, що найгірше вже позаду. Що криза, спричинена війною, економічною агресією та блокадою з боку Росії – відступає. Відступає завдяки спільним зусиллям влади, суспільства, бізнесу. Що відновлення економічного зростання відкриває можливості і до відновлення рівня життя. Що це вже зовсім недалека перспектива, року-двох, від сили трьох, коли, нарешті, плоди реформ стануть відчутними для абсолютної більшості суспільства.
Створення армії та відновлення економічного зростання;  асоціація з Євросоюзом і безвізовий режим;  децентралізація і Томос; курс на вступ до НАТО та Євросоюзу – це чіткі та системні, послідовні кроки відповідно до нашої довготривалої стратегії. А перехід до європейської якості життя українців – це є головний зміст нашої державної політики, яка спирається на єдність нашого народу.
Європа – це високі стандарти життя, а НАТО – надійна гарантія безпеки.
Ми єдині і вільні. Жодна імперія нас не зможе більше розділити. Ми йдемо своїм шляхом. І на цьому шляху армія боронить нашу землю, мова боронить наше серце, а віра боронить нашу душу. У нас є підстави впевнено дивитися у майбутнє.
Дозвольте завершити словами великої Ліни Костенко:
Не допускай такої мислі,
що Бог покаже нам неласку.
Життя людського строки стислі.
Немає часу на поразку.
Ми з вами точно переможемо!
Слава Україні!"
8,"
Виступ Президента на заході, присвяченому 4-й річниці вшанування захисників Донецького аеропорту
",https://www.president.gov.ua/news/vistup-prezidenta-na-zahodi-prisvyachenomu-4-j-richnici-vsha-52614,20 січня 2019 року - 10:28,"Шановні військовослужбовці! 
Шановні родини героїв! 
Дорогі співвітчизники!
У багатьох країнах світу є легенди про невелику групу хоробрих воїнів, які ціною власного життя зупинили ворога… Які надихнули на боротьбу сучасників, а нащадкам - дали приклад мужності і самопожертви.
Нам з вами випала честь жити в один час із неймовірними героями, які вже стали легендою. Але вони, герої, не міф, а чиста правда.
Запекле протистояння українських воїнів з російськими агресорами в Донецькому  аеропорту завершилося наприкінці січня. Не витримали стіни. А от українські воїни вистояли, не зламалися, не зігнулися і здобули безсмертну славу. І тому – перемогли!
У слові «кіборги» звучить наше захоплення їхньою залізною стійкістю.
Єдність і рішучість дати відсіч російському агресору небачено зміцніли у дні, коли кожен українець, затамувавши подих, слідкував за бойовими діями в Донецькому аеропорту.
Біль і вдячність спонукають нас пам’ятати про всіх, хто віддав своє життя за свободу і незалежність України… За звільнення української землі. Про цих людей вже складено легенди, написано книги, знято фільми.
Низький уклін вам, отці і матері, дружини і чоловіки, брати і сестри, доньки і сини «кіборгів» - хлопців з плоті і крові, які виявилися міцнішими за бетон і залізо.
І не знайти слів, якими б можна було б омити ваші сльози. Але знайте - вашою родиною зараз стала вся Україна, увесь наш народ, до священного літопису якого ваші сини увійшли навіки.
Захисники Донецького аеропорту заклали основу для нашої перемоги. І вона прийде.
І дай Боже, щоб одного вже мирного дня на мирному і звільненому Донбасі всі ми з вами зібралися на злітній смузі Донецького аеропорту. Біля його терміналів. Біля знаменитої вежі. Щоб ми стали там і просто помовчали. Просто постояли, вслухаючись у відлуння жорстоких боїв. І щоб хоча б на секунду уявили і пропустили через себе те, через що пройшли наші воїни-кіборги.
Вірмо - Україна не зійде з власного шляху, який обрала.
Вірмо - українці схилять свою голову тільки вшановуючи своїх героїв, і ні перед ким іншим.
Вірмо - ми точно подолаємо усі труднощі і дійдемо до мети. Мети, яка полягає у побудові вільної, незалежної і справедливої держави, члена Європейського Союзу та НАТО.
Вічна пам'ять полеглим захисникам Донецького аеропорту.
Ніколи не забудемо героїчного подвигу і не пробачимо ворогу. І не зрадимо того, у що віримо і за що боремося.
Відбудуємо аеропорт Донецька, і на його високій диспетчерській вежі завжди майорітиме український прапор, який «кіборги» піднімали знову і знову під кулями і снарядами.
Аеропорт стане кращим, сучаснішим. Там злітатимуть і сідатимуть літаки звідусіль. І завжди будемо пам’ятати наших героїв.
Вічна пам'ять полеглим героям!
Слава живим захисникам Донецького аеропорту!
Слава Україні!"
9,"
Виступ Президента на щорічній зустрічі з главами дипломатичних представництв іноземних держав та міжнародних організацій, акредитованих в Україні
",https://www.president.gov.ua/news/vistup-prezidenta-na-shorichnij-zustrichi-z-glavami-diplomat-52522,16 січня 2019 року - 21:35,"Ваші Високоповажності,
Шановний пане Спікере, Шановний пане Прем’єр-міністре,  
Ваше Блаженство,
Пані та панове,  
Дорогі друзі,
Прийміть мої щирі привітання з Новим роком!
Нехай цей рік принесе всім нам те, чого всі люди на нашій планеті найбільше прагнуть, і за що ми, українці, молимось ось уже майже п’ять років - мир.
Лише ті, хто пізнав, що таке війна, розуміють справжню ціну миру.
Але мир – це не просто відсутність війни.
Мир - це ще й свобода, це можливість бути господарем на своїй землі.
Це - право вільно обирати і визначати своє власне майбутнє.
А тому мир і свобода для нас нероздільні.
Для нас, українців, це зовсім не абстрактні, а гранично конкретні цінності.
Ми точно знаємо, за що ми боремося.
І в цьому наша сила. На відміну від тих, хто хоче нас позбавити нашої свободи і миру.
 
Ваші Високоповажності,
Майбутнє світоустрою твориться у нас на очах.
І саме Україні випало бути на вістрі сутички цивілізацій, на передовій захисту наших спільних цінностей, боротьби добра і зла.
Лише повернувши Україні її територіальну цілісність в міжнародно визнаних кордонах, ми відновимо віру у верховенство міжнародного права.
Лише припинивши російську агресію, ми врятуємо світ від виплеканого в Кремлі вірусу реваншизму, вірусу неоімперіалізму.
Я хочу, щоб світ про це знав.
Я хочу, щоб світ почув, що 1 січня, у день, коли всі відзначали свято Нового Року, на Донбасі від обстрілу російських агресорів загинув український воїн – Микола Голубєв.
У грудні йому виповнилося 20 років.
У нього все життя ще було попереду. Але російський агресор, який прийшов на українську землю, забрав його.
Я кажу вам про це тому, що це – сьогоднішні реалії України.
Це те, з чим пов'язаний кожен мій день як Президента України та як Верховного Головнокомандувача українських Збройних Сил уже майже чотири з половиною роки.
Це те, за що щодня болить моя душа і з чим я ніколи не зможу змиритися і прийняти.
А тому я прошу, щоб ви, інформуючи свої столиці, незалежно від того як ваші уряди голосують за резолюції по Україні в міжнародних організаціях – доносили правду про неоголошену війну Росії проти України.
Про те, що своєю самопожертвою українці захищають мир в Європі.
Що зупинятися лише на Україні в Кремлі не планують.
Що в Україні Росія випробовує свої новітні технології гібридної війни. І лише питання часу, де Кремль їх застосує завтра.
В Москві добре розуміють стратегічну цінність України з точки зору реалізації своїх імперіалістичних фантазій.
Розрахунок простий: що Україна впаде, що Україна не втримається.
Якщо не втримається Україна – це лише підживить російські апетити в інших куточках Європи і світу.
Методи російської агресії міняються. Незмінно стабільним залишається одне – відсутність прагнення до миру.
Вже чотири роки Кремль відмовляється виконувати свої зобов’язання у рамках Мінських домовленостей, під якими сам підписався.
Останнє оголошення про припинення вогню – загалом вісімнадцяте – знов було порушене російською стороною.
Кремль і надалі тримає у своїх тюрмах українських заручників – як в самій Росії, так і на окупованих нею українських територіях.
Серед них – 24 українських моряки – військовополонені. Жодний судовий фарс не допоможе Росії приховати акт відкритої агресії проти України на морі, в нейтральних водах Чорного моря.
Серед них – лауреат премії імені Сахарова Олег Сенцов та український патріот Володимир Балух, який здійняв над своїм будинком в Криму прапор України.
Серед них – кримські татари – представники народу, який через російську окупацію Криму переживає сьогодні другий геноцид, другу депортацію.
Водночас, розуміючи, що українська армія протягом останніх років якісно зміцнилася, і усвідомлюючи, що будь-яка подальша спроба військового вторгнення закінчиться для окупантів плачевно, в Кремлі основну ставку сьогодні роблять на підрив України зсередини.
2019 рік з цієї точки зору буде визначальним. В Кремлі до цього готувалися ретельно і довго.
Не є секретом що планують у Москві. Керівництво Росії цього особливо й не приховує – провести на президентських і парламентських виборах в Україні підконтрольну собі владу в цьому році.
Мета також цілком зрозуміла – зупинити демократичний розвиток України, її рух у напрямку європейської та євроатлантичної інтеграції, повернути її у так звану «російську сферу впливу».
І це не просто наші прогнози.
Операція з впливу на українські вибори Росією вже ведеться повним ходом.
У цьому зв’язку я б хотів запевнити у тому, що як Президент, зроблю все від мене залежне, щоб по-перше, російський вплив на наші вибори мінімізувати.
А по-друге – створити всі умови для проведення в Україні вільних і чесних виборів, відповідно до найвищих міжнародних стандартів.
З цією метою ми запросили для спостереження за президентськими виборами спостерігачів від авторитетних міжнародних організацій та окремих держав.
 
Дорогі друзі,
До 2019 року готувалися не лише у Кремлі.
Готувалися до цього особливого року і ми в Україні.
Незважаючи на тривалу війну, ми запустили і успішно втілюємо найбільш масштабні та найбільш глибокі зміни і реформи у нашій історії.
Ми досягли вагомого прогресу в модернізації економіки  і це було визнано всіма. Я хочу подякувати вам за це. В модернізації інфраструктури.
Ми запустили широкомасштабні реформи у бюджетній сфері, сфері приватизації, освіти, охорони здоров’я, пенсійної системи, децентралізації та багатьох інших.
Дуже важко знайти сферу, яку ми не реформуємо.
Ми дали перший рішучий бій епідемічній корупції в Україні – створили надійний фронт незалежних антикорупційних органів, включно з Вищим антикорупційним судом.
Ми очистили ""стійло"" корупційних схем і в енергетиці, і в державних закупівлях.
Ми приборкали інфляцію, зменшили бюджетний дефіцит та забезпечили стійку макрофінансову стабільність.
Ми впевнено виходимо на траєкторію економічного зростання. Дали старт цифровій економіці. І сміливо та впевнено розраховуємо на прихід потужних іноземних інвесторів в Україну.
Звісно, що досягти цього за короткий проміжок часу було б надзвичайно складно якби не допомога наших партнерів, у першу чергу країн Великої сімки.
Висловлюю вам щиру вдячність за підтримку, передусім на рівні головування.
Допомагаючи Україні, ви взяли на себе велику відповідальність – допомогти Україні вирватись з капкану колишнього радянського, а нині «русского мира» і перетворити нашу державу на простір свободи і процвітання.
І ми впевнено йдемо цим – своїм – шляхом.
Це шлях побудови демократичної, правової, європейської держави, яка чітко і цілеспрямовано прямує до членства в Європейському Союзі і НАТО.
Це шлях нашого національного консенсусу, національної ідеї.
Я впевнений, з цього шляху ми вже не звернемо.
Поглиблена та всеохоплююча зона вільної торгівлі з ЄС є нашим дороговказом повномасштабної економічної інтеграції до спільного європейського ринку.
Україна успішно впроваджує докорінні зміни у сфері безпеки і оборони держави.
Українська армія вже увійшла у десятку найпотужніших армій Європи.
Прийнятий у минулому році закон про національну безпеку ще більш швидкими темпами наближатиме нас до стандартів НАТО.
Тим більш, що тепер пріоритет майбутнього членства в ЄС і НАТО буде зафіксований безпосередньо в Конституції.
Сподіваюся, що цю мою ініціативу ближчим часом у другому читанні підтримає український Парламент.
Це стане нашим додатковим запобіжником проти будь-яких спроб реваншу.
Хотів би адресувати особливі слова вдячності Сполученим Штатам – нашим стратегічним партнерам. В Україні ми високо цінуємо трансатлантичне лідерство Вашингтону у питанні протидії російській агресії та підтримки України.
Без перебільшення історичним стало рішення надати Україні «Джавеліни». Психологічний ефект захистив, врятував десятки життів українців.
Це надало довгоочікуваний сигнал і для наших партнерів.
Минулий рік не дав російському агресору шансу зіскочити з гачка санкцій, які, попри браваду Кремля, боляче б’ють по його амбіціях і апетитах.
Вони не лише послабили машинерію російської агресії, але й дали Україні дорогоцінний час для того, щоб зміцніти – як політично, так і економічно та військово.
Цьому сприяла й наша тісна координація з Берліном і Парижем – надійними партнерами України по Нормандському формату.
Слова моєї особливої вдячності належать Канцлеру Ангелі Меркель.
Важко переоцінити те, що було зроблено нею, аби уникнути катастрофічних, як для України, так і для Європи сценаріїв.
Холодним душем для Москви стала єдність і солідарність світу з Україною у відповідь на «азовську атаку» Росії.
Я вдячний всім, хто підтримав нас у цей складний момент. Передусім тим державам, які стали співавторами і проголосували за дві важливі резолюції на Генеральній Асамблеї ООН – про права людини в Криму і проблему мілітаризації Криму і частин Чорного і Азовського морів.
Ваша позиція ще раз засвідчила, що за агресію Кремль платитиме високу ціну.
І настане день, коли ця ціна виявиться непідйомною для Кремля.
І тоді ми повернемо і тимчасово окупований Крим, і окуповану частину Донбасу.
Те, що це неодмінно станеться, підтверджує шлях України до відновлення історичної справедливості – встановлення автокефальної Православної Церкви України. І майже всі з вас привітали український народ з цією важливою подією. Дякую всім вам за вітання.
Дорога до Томосу була тривалою, непростою, ця дорога була тернистою. Але ми її пройшли з гідністю.
Глибоко і щиросердечно вдячний всім залученим у цей непростий процес – від влади церковної, до влади світської.
Лише з часом можна буде зрозуміти історичний масштаб цієї події.
Це другий акт незалежності України, нашої духовної незалежності.
 
Ваші Високоповажності, 
Рік, що настав, буде доленосним не лише для України.
На жаль, кількість «гарячих точок» на планеті продовжує зростати.
Не випадково, що значна їх кількість знаходиться в межах або ж по сусідству з Європою.
Важко не помітити в низці подій, за допомогою яких останнім часом здійснюються спроби розхитати єдність Європейського Союзу, руку одного автора.
Цілком очевидними є спроби цього автора «перезапустити» заготовлені раніше, або ж створити нові конфлікти по периметру ЄС – починаючи від України та Молдови, Кавказу, Західних Балкан, Близького Сходу та Африки, і закінчуючи безпосередньо деякими країнами ЄС.
Як очевидним є й те, що цей режисер сидить у Кремлі.
Тому для всіх нас надзвичайно важливо не лише усвідомити це, але й перестати розглядати виклики, які стоять перед світом, у відриві один від одного.
Світ та його безпека сьогодні взаємопов’язані між собою як ніколи раніше.
Тому те, що відбувається сьогодні в Україні, прямо стосується країн, які знаходяться за тисячі кілометрів від неї. І навпаки.
А тому допомагаючи Україні вистояти, ви, наші партнери, інвестуєте у власну майбутню безпеку, у власне мирне майбутнє.
Переконаний, що ті, хто вирішив кинути виклик сучасному світовому порядку, безсилі проти нашої єдності та солідарності.
В них – наша сила і запорука перемоги.
Хотів би подякувати усім вам за вашу важливу підтримку України.
Дякую вам, що ви разом з нами проживаєте і радісні, і трагічні дні. Що ви з нами і в час успіхів, і в час невдач.
Зі свого боку бажаю всім країнам, які ви представляєте, миру, добробуту і процвітання.
Слава Україні!"
10,"
Виступ Президента України після Різдвяної Літургії в Софійському Соборі
",https://www.president.gov.ua/news/vistup-prezidenta-ukrayini-pislya-rizdvyanoyi-liturgiyi-v-so-52402,7 січня 2019 року - 12:43,"Ваше Блаженство!
Ваше Високопреосвященство!
Всечесні отці!
Дорогі українці!
Христос народився!
Ці слова говорить сьогодні вся Україна. В них традиційно лунає надія на мир, надія на щастя, надія на справедливість. Але цього року у голосах українців набагато більше переможності і впевненості. Бо напередодні Господь явив нам справжнє Різдвяне диво.
Цього року Різдво для нас – особливо велике й урочисте. Свято подвійне – Православна Церква України отримала Томос про автокефалію.
Нашу давню Церкву, історія якої сягає часів рівноапостольного князя Володимира, ми, нарешті, визволили з московської неволі. І вона, рівна між рівними, наша Церква, увійшла у родину, яка тепер складається із п’ятнадцяти незалежних православних церков.
«Над вертепом зірка ясна світлом засіяла…», - як ми щойно співали тут у відомій колядці.  А українська зірка засяяла у «сузір’ї незалежних та рівних національних Церков». Саме таким сузір’ям, за словами Його Всесвятості Вселенського Патріарха Варфоломія, і є світове православ’я.
Отже, вперше світлий день Різдва Христового ми святкуємо у автокефальній Православній Церкві України в стінах Святої Софії.
Вперше її Предстоятель Блаженнійший Епіфаній вчора  співслужив з Вселенським Патріархом Варфоломієм і отримав з його рук Томос – як грамоту про визнання самостійності нашої української Церкви.  Хто хоче в цьому переконатися, буде  мати можливість прочитати це.
Тепер цей історичний документ – одна із найголовніших наших українських реліквій. От довгоочікувані слова Томоса: «Однодумно визначаємо та проголошуємо, щоб уся Православна Церква, що знаходиться в межах політично сформованої та цілковито незалежної держави України разом із священними митрополіями, архієпископіями, єпископіями, монастирями, парафіями та всіма в них церковними установами, котра знаходиться під покровом Засновника Єдиної, Святої, Соборної і Апостольської Церкви Боголюдини Господа і Спасителя нашого Ісуса Христа, - існувала віднині канонічно автокефальною, незалежною та самоврядною. Ми закликаємо всі світові Православні Церкви визнавати її як сестру та згадувати під іменем «Святіша Церква України», - як таку, що має своєю кафедрою історичне місто Київ». А серце Києва – це є Свята Софія.
Я вітаю вас з цим!
Ці тисячолітні стіни дочекалися, нарешті, на подію, про яку мріяло точно не одне покоління українців. Мріяло, молилося. І це стало можливим не лише зусиллями мене грішного і моєї команди, не лише зусиллями наших ієрархів  церков, які продемонстрували єдність. Це стало можливим зусиллями десятків мільйонів українців, які в Україні і по всьому світові молилися, молилися багато поколінь, щоб Господь нам подав незалежну, автокефальну помісну церкву. І Господь почув нас. І сьогодні ми святкуємо це.
І тепер перша після Томосу служба відбувається саме тут, під покровом Богородиці Оранти – Нерушимої Стіни, яка довгі століття берегла цей собор, берегла Київ. Оранта, яка берегла всю Україну.
Створення автокефальної Православної Церкви України і є запорукою нашої незалежності. Це – основа основ нашої духовної свободи. Ми розірвали останні пута, які прив’язували нас до Москви з її фантазіями про Україну як канонічну територію Російської православної церкви. Цього немає і вже не буде
В кожного з нас є трохи від Фоми Невіруючого, який все ставить під сумнів. Але не раз вже переконувалися, що для нас немає нічого неможливого, коли ми солідарні, коли ми всі діємо спільно як єдина українська політична нація. Це стосується не лише Томосу, але й Угоди про асоціацію з Євросоюзом. Це стосується і безвізового режиму, і енергетичної, газової незалежності від Росії… Рівно, як і інших надскладних завдань, які ми вирішували протягом останніх п’яти років в рамках нашої української, європейської та євроатлантичної державницької стратегії.
Відтак і в майбутньому збудеться те, чого ми так прагнемо і що лише на перший погляд виглядає непосильним. Як в Україні кажуть: якщо навіть очі бояться, а руки роблять. І буде результат! Прийде і перемога, прийде мир. А Україна – країна успішна, країна заможна, країна щаслива, і країна радісна стане членом Євросоюзу і НАТО.
Дорогі співвітчизники!
Слово «Томос» не просто увійшло до української мови. Слово «Томос» стало словом року. Цей факт є надзвичайно красномовним. Адже мову творить народ, і він вводить в обіг лише важливі терміни, без яких ніяк вже не можна. Томос додався до таких неологізмів, як Євромайдан, кіборг, безвіз… Це все частина нашої з вами великої історії.
Від усього серця вітаю вас і кожного з вас зі святом Різдва Христового, зі святом народження Спасителя.  Вітаю з Томосом про автокефалію весь український народ. Незалежно, до речі, від віросповідання, бо це основа духовної незалежності нашої держави.
Бажаю всім радості, миру та віри всім українцям, усій нашій єдиній родині.
Нехай наша спільна молитва і щирі побажання утверджують добро та любов на нашій землі!
Христос народився!"
11,"
Промова Президента з нагоди вручення Томосу про автокефалію Православній Церкві України
",https://www.president.gov.ua/news/promova-prezidenta-z-nagodi-vruchennya-tomosu-pro-avtokefali-52378,6 січня 2019 року - 11:11,"Щойно завершилася велика історична справа, в якій Господь Бог був з нами – з українцями. А ми, українці, були з Господом Богом. Автокефальна православна церква України нарешті отримала Томос від Вселенського Патріарха, від Матері-Церкви.
Господь побачив та оцінив наполегливу боротьбу українського народу за свою самостійність. Він почув наші молитви. Він належно воздав нам по трудам нашим і йому стало так угодно, щоб Його Всесвятість Вселенський Патріарх Варфоломій і Синод константинопольської Церкви-Матері сказали омріяне, довгоочікуване «так» незалежній Церкві України.
Сьогоднішня подія в історії нашої крани збережеться в одному ряду з Володимировим хрещенням і з проголошенням незалежності України. Православний світ запам’ятає день, коли до родини церков-сестер увійшла рівноправна Церква України.
Наша країна довго торувала шлях до цього дня. І недарма вчора Його Всесвятість згадав у своєму виступі і Ольгу – першу нашу княгиню християнку, і рівноапостольного князя Володимира-хрестителя. А ще задовго до них святий апостол Андрій ногами стояв на київських горах і «очі його Україну бачили, а уста – благословляли. І насіння віри він у нас насадив». Це, до речі, цитата із рішень нашого православного Собору 1621 року.
Протягом понад тисячі років береглася і множилася київська християнська традиція. Сьогодні наша православна Церква готова до самостійного буття. Український народ дякує Богу і те, що сталося – це справжнє диво, яким ми завдячуємо волі Творця.
Ми радіємо з того, що Вселенський Патріарх як духовний провідник сотень мільйонів православного люду, як постать глобального масштабу почув наш голос і наші прохання. І невтомна праця Його Всесвятості на духовній ниві назавжди залишиться в історії церкви і в історії народів, особливо православних.
А Томос для нас - це фактично ще один акт проголошення незалежності України. Він довершить утвердження самостійності Української держави, укріпить релігійну свободу, міжконфесійний мир. І він посилить права і свободи громадян, особливо тих, які перебували поза спілкуванням із Вселенським православ’ям і яких несправедливо таврували неканонічністю.
Його Всесвятість цими днями особливо наголошує на важливості відновлення спілкування мільйонів і мільйонів українських вірних з повнотою світового православ`я. Крім того, для нас українців власна Церква - це гарантія нашої духовної свободи. Це запорука суспільної злагоди.
І я як Президент гарантую від імені держави, що Україна поважатиме релігійний вибір і свободу віросповідання кожного громадянина.
Я вітаю всіх небайдужих з постанням автокефальної Православної Церкви України. І я дякую кожному, хто невтомно працював над її становленням, творив єдність і відновлював справедливість!
Свята Софія, премудрість Божа була з нами і ми виконали свій обов’язок перед минулими і перед наступними поколіннями.
Слава Господу Богу!
Слава Україні!"
12,"
Новорічне привітання Президента України
",https://www.president.gov.ua/news/novorichne-privitannya-prezidenta-ukrayini-52350,31 грудня 2018 року - 23:54,"Дорогі співвітчизники!

Ще мить – і літопис дві тисячі вісімнадцятого року ляже в архів української історії. А місце там для нього особливе. Воно – поруч із тисяча дев’ятсот дев’яносто першим, коли було проголошено нашу державну самостійність.
15 грудня тут, у Святій Софії відбувся Об’єднавчий собор. Тисячі людей, які зібралися на площі не соромилися сліз. І то були сльози радості. Народилася, нарешті, автокефальна Православна Церква України, визнана світовим православ’ям. 
Боротьба за незалежність нашої церкви тривала сотні років і успіхом увінчалася лише тепер. 
Це – справжнє диво! 
Це – знак Божий, що у нас, українців точно усе буде добре. 
Днями разом із благою вістю про народження Спасителя Україна отримає довгоочікуваний Томос – грамоту від Вселенського Патріархату. Вона документально засвідчить нашу духовну незалежність.
Ми стали далі від Москви і ближче до Європи. Це – чітка стратегія, якої неухильно дотримуємося протягом останніх п’яти років. Ми йдемо своїм шляхом. Ані обіцянки манни небесної, ані зерна зневіри, ані зілля розбрату – ніщо не повинно розвернути нас назад. 
«В єдності сила народу, Боже, нам єдність подай», - хотілося б, щоби саме ці слова стали гаслом для наступного року для влади, суспільства і  для кожного громадянина. Тим більше, що дві тисячі дев’ятнадцятий – це століття Акту злуки, століття нашої соборності.
Ми нічого не прагнемо більше, ніж миру. І ніхто не прагне миру більше, ніж ми. Тож дозвольте від вашого імені, насамперед привітати українських воїнів. Це вони гарантують нам тишу і спокій в цю новорічну ніч. 
Хай вдячність нашу і тепло наших сердець відчують і моряки, які перебувають в російському полоні. І поранені серед них – Андрій Ейдер, Василь Сорока, Андрій Артеменко. І українські політв’язні в російських тюрмах. І наші громадяни, які стали заручниками на тимчасово окупованих територіях. 
Звертаюся до мільйонів співвітчизників в Криму та по той бік Донбасу. Ми обов’язково повернемося до вас з миром, якою б довгою не була дорога. Наша сім’я неодмінно возз’єднається за одним столом, за яким Новий рік зустрічають за київським часом.
Дорогі українці!
Найважче вже минуло, і найгірше – теж позаду. Попереду – поступове зростання економіки і відновлення рівня життя. Це результат нашої спільної кропіткої праці. 
Головне – у передвиборчій гонитві не затоптати паростки розвитку, пророщені ціною великих жертв і колосальних зусиль кожного з вас. І тоді ми точно переможемо.  
Бажаю усім щасливого Нового року! 
Щоб наша доля нас не цуралась!
Слава Україні!"
13,"
Виступ Президента України на прес-конференції
",https://www.president.gov.ua/news/vistup-prezidenta-ukrayini-na-pres-konferenciyi-52090,16 грудня 2018 року - 19:16,"До завершення року залишається два тижні… Але вже ясно, що він посяде особливе місце в українській історії, а саме – вчорашній день, 15 грудня 2018 року. 
Кілька хвилин тому говорив по телефону з Його Всесвятістю Патріархом Варфоломієм. Розмова зайняла трохи більше часу ніж ми очікували. Але ця розмова була дуже важливою, в продовження подій, які відбулися вчора. Його Всесвятість вважає, що наш Собор взагалі став поворотним моментом в історії вселенського православ’я і відкриває вчорашній Собор нову його еру.
Сто, рівно сто років тому влада незалежної України – спочатку Скоропадський, потім Петлюра, вперше поставила на порядок денний питання про автокефалію для української церкви,  в грудня 1918 року. За цю незалежність боролися кілька поколінь українців, в Україні й діаспорі по всьому світу. За неї, за автокефалію і незалежність української церкви розстрілювали, як митрополита Василя Липківського; висилали до Сибіру, як сотні і сотні українських священників; оголошували анафему, як владиці Філарету. Історія все і всіх розставила по своїх місцях. І сталося це саме вчора, 15 грудня 2018 року, коли заснували автокефальну Православну церкву України.
Українці й раніше створювали свої потужні церковні структури, які були незалежні від Москви. Але вперше, наголошую вперше, постає Церква, освячена вселенським престолом. В ніч проти неділі, буквально за кілька годин після завершення Собору нову церкву своїм спеціальним комюніке визнав Вселенський Патріархат. 
Томос і щойно мені це Його Всесвятість підтвердив, урочисто вручатимуть на наш Святвечір. І це буде, я гадаю, найпримітніше Різдво в історії України.
Вітаю з автокефалією не лише тих українських православних, які досі були позбавлені сопричастя із світовим православ’ям, а тепер нарешті отримали те, що так довго чекали. Я вітаю всю Україну, бо це є вирішальний крок в процесі державотворення, дуже подібний, співмірний з Актом проголошення нашої української незалежності. 
Це деколонізація і деокупація України.  
З перших днів президентства боротьбу за автокефалію розглядав не як церковне питання, а як питання національної безпеки, як питання державотворення. Російська агресія не залишила жодного простору, щоб дивитися на це якось інакше.
На фронті там одразу видно – хто ворог, хто друг. А коли вовки приходять в овечих шкурах,  дуже легко стати здобиччю. Хіба Кремль колись приховував, що розглядає російську церкву як дуже гіпнотичний дурман для утримання сусідніх народів у сфері свого впливу? І зараз цього не таїть, що видно по істеричній реакції Кремля і РПЦ на отримання нашою українською церквою автокефалії. Аж зірки на кремлівських шпилях почорніли.
Але звичайно, що ми керувалися точно не гарячими емоціями, а тверезим розумінням наших національних інтересів. І протягом кількох років тихої, але дуже інтенсивної дипломатії, надзвичайно складних переговорів, які церква в силу особливостей вести не могла і які вимушений був вести Президент України. Ми готували ґрунт для фундаментальних рішень. Після нашої великодньої зустрічі, на Великий понеділок в квітні 2018 року з Його Всесвятістю процес став публічним.
Рішення Вселенського синоду надати автокефалію прийняте ще у квітні. Зняття московської анафеми з Філарета та покарань з Макарія відбулося у жовтні. Томос затвердили на початку листопада. В середині грудня провели установчий Собор у повній відповідності з церковними канонами. Відповідно до канонів Собор був проведений абсолютно зразково, на відміну від того, що відбулося 332 роки тому.
І зараз весь український народ, все світове українство і без виключення абсолютна більшість світового православ’я чекає на історичний Святвечір.
Окремо хотів би наголосити ще на одному важливому рішенні Вселенського Патріарха та Синоду, яке поєднує двадцять перше століття з сімнадцятим. Це – підтвердження незаконності анексії Київської митрополії Москвою. Так, вперше про це Вселенський престол заявив ще 1924 року в Томосі про автокефалію Православної Церкви в Польщі. Тільки тоді для нас це прозвучало тихо і малопомітно, бо молоду державу через внутрішні чвари на той момент ми втратили. І тодішню владу це вже не цікавило, бо Україна була лише частиною Радянського союзу.
Але тепер таке рішення має куди більшу вагу, бо воно чітко окреслює наші духовні  кордони. Воно рішуче відкидає галюцинаційні претензії Москви на Україну як нібито канонічну територію Російської церкви,  тобто самої Росії.  І тому просте нібито синодальне рішення Вселенського стає вагомим документом на захист територіальної цілісності України.
Незалежній державі належить мати свою незалежну церкву, таким є порядок речей в православному світі. І Україна повертається до норми, залишаючи в минулому патологію у вигляді домінантного становища церкви, центр управління якої знаходиться в самому лігвищі нашого ворога.
Протидія з боку РПЦ була для нас очікуваною. Однак, ми, здається,  недооцінили її вплив на дочірню структуру в Україні. Тут державу нашу звинувачують безпідставно у тиску, але із понад десяти ієрархів УПЦ МП, які підписали звернення до Вселенського, або твердо пообіцяли прийти на Собор, до Софії дісталися лише двоє. Це результат тиску, але точно що не нашої держави. І тут нам є з чого робити висновки, це тема для окремої розмови.
Але я ще раз кажу – ми створюємо українську церкву з любов'ю і відкритістю. Чекаємо там всіх. Впевнений, що так і буде. Вчорашній собор – це лише початок будівництва нової церкви. Їй є куди ширитися і куди зростати. Для цього необхідно тривалий, можливо, період. Але час і сама логіка історичного процесу все одно візьмуть своє. Крім того, що автокефальна православна церква не є російською, вона є українською, вона тепер отримала канонічне визнання від центру світового православ’я. Точно переконаний, що з двома такими перевагами вона неминуче стане об’єктивно сильним центром тяжіння для єпископів, священників та мирян. Нема жодної потреби когось тягнути туди силою, тільки добровільно.
Гарантую, що влада поважатиме вибір тих, хто вирішить залишитися в церковній структурі, яка зберігатиме єдність з РПЦ. Для такого випадку є гарне слово із французького політичного словника – коабітасьон, тобто співіснування.
Але так само гарантую, ще раз повторюю сказане на Софійському майдані, що держава захистить права тих священиків і мирян УПЦ Московського Патріархату, які добровільно вирішать піти з-під Москви, щоб разом з іншими православними творити єдину церкву.
Проект автокефалії і здобуття Томосу виник не в повітрі і не спонтанно. Він є органічною частиною нашої осмисленої і вивіреної стратегії на остаточну і безповоротну деколонізацію України від Російської імперії, повний і беззастережний вихід із пострадянського стану і сфери російського впливу.
Ця стратегія неухильно зараз втілюється в життя протягом п’яти років – від Революції гідності та президентських виборів 2014 року до теперішнього часу.
Вона проявилася в Угоді про асоціацію з ЄС, яку я підписав одразу після президентських виборів, в ратифікації цієї угоди, незважаючи на шалену протидію Москви, в зону вільної торгівлі з Євросоюзом.  У безвізі, в який багато хто не вірив, а на сьогоднішній день сприймає це як даність. У подоланні залежності від російського газу і побудові нашої української енергетичної незалежності, яка потягнула за собою і виграш у Стокгольмському суді у розмірі 4,6 млрд доларів. У розбудові сильної армії та її переході на натовські стандарти, в прийнятті закону про національну безпеку, який вибудовує модель, дорожню карту перебудови армії.
Вона проявилася у зміцненні позицій української мови на радіо, телебаченні, кінематографі. На радіо частка пісень українською мовою зросла з п’яти до п’ятдесяти п’яти відсотків. На телебаченні, в кіно, книговиданні, скрізь ми бачимо карколомні, надзвичайно важливі зміни.
Вона, ця стратегія, проявилася у наші політиці пам’яті, визнанні та прославленні українських героїв, поверненні до власної історії. І врешті-решт вона проявилася у декомунізації.
Точно вона проявилася у створенні міжнародної коаліції на підтримку України. У режимі санкцій проти Росії, у посиленні нашої суб’єктності на світовій арені, коли жодне питання про Україну не вирішується без України. Днями повернувся з Брюсселю, де мав плідні зустрічі з керівництвом Євросоюзу, де вдалося продовжити санкції проти Росії ще на півроку. Згадайте, коли вони були вперше запровадженні, то спочатку, по перше, в це ніхто не вірив, а по друге, кожні пів року, кажуть, що це останні санкції. 5 років мого президентства у зв'язку з невиконанням Мінських угод, незаконною анексією Криму, агресією проти нашої держави на сході, будівництвом зараз Керченського мосту, проведенням виборів в ОРДО/ОРЛО. Пакети санкцій приймаються і є механізмом. Що я хочу окремо підкреслити, це ніяке не покарання Росії – це окремо судовими рішеннями буде вирішуватись. А це мотивація для РФ виконати Мінські угоди і сісти за стіл переговорів. Я твердо переконаний в ефективності дії санкцій. Під час мого візиту була включена до порядку денного в результаті наших переговорів і включена в заяву Ради ЄС підготовка реакції ЄС, включно з санкціями, у зв'язку з актом агресії проти України, який відбувся в Азово-Чорноморському басейні біля Керченської протоки. Брутальному порушенні міжнародного права і двосторонньої угоди між нашими державами.
Ухвалені кілька тижнів тому поправки до Конституції, які фіксують наш курс  на вступ до Європейського союзу і членство в НАТО – теж частина цієї стратегії.  Наполягатиму, до речі, щоби вже в лютому Верховна Рада підтримала їх у другому читанні. Сподіваюсь, що це буде зроблено, оскільки два рази Верховна Рада конституційною більшістю підтримала ці змін  до Конституції. І маю надію, що в лютому вони набули сили.
Такими були наші стратегічні віхи, які ми пройшли з вами протягом п’яти останніх років, чотирьох з половиною, якщо бути точним.
Наступні п’ять років будуть ще більш важливими. Три головних речі які треба зробити. По-перше, досягти миру на основі національних інтересів України. Не на основі капітуляції. По-друге, подолати наслідки економічної кризи, спричиненої війною та економічною блокадою з боку Росії, всіма елементами російської гібридної війни, забезпечити відновлення і зростання рівня життя простих людей. По-третє, досягти критеріїв, які необхідні для вступу до Євросоюзу та Північноатлантичного альянсу, щоб наші заявки виглядали залізобетонно аргументованими.
Можливо, хтось такі цілі вважає утопічними. Багато хто не вірив, хочу нагадати, і у ратифікацію Угоди про асоціацію і закликали мене від неї відмовитись. Багато хто не вірив в безвіз, дуже багато, хто не вірив і не очікував Томосу і створення автокефальної православної церкви. Але ми щоразу доводили скептикам, що, по перше, для нас нема нічого неможливого. По друге, нас – оптимістів, більше. Головне вірити у велику ціль, вірити в Україну і  не відступати від задуманого. І це точно буде досягнуто.
Дякую.
Слава Україні!"
14,"
Виступ Президента за результатами Всеукраїнського Православного Об’єднавчого Собору
",https://www.president.gov.ua/news/vistup-prezidenta-za-rezultatami-vseukrayinskogo-pravoslavno-52050,15 грудня 2018 року - 18:15,"Слава Україні!
Вітаю всіх зі створенням Української Помісної Автокефальної Православної Церкви, яке щойно відбулося в Святій Софії!
Ваше Високопреосвященство і Ваші преосвященства, представники Його Всесвятості Вселенського Патріарха Варфоломія!
Ваша Святосте!
Ваші блаженства!
Дорогі українці!
Шановна і високодостойна громадо, яка зібралася на цій площі у Святій Софії, котра є свідком найважливіших рядків літопису України!
Cаме така велична подія відбувається і сьогодні.
На вулиці, кажуть, дуже зимно. Але кожного з вас протягом кількох  годин напруженого очікування... десять годин не втомлюючись чекав український народ повідомлення яке щойно буде оголошено... Це очікування гріли тепло ваших сердець і трепетне очікування  великого державного чину епохального масштабу.
Дорогі друзі, Ви не є свідки. Ви – творці історії, яка зараз твориться. Ви - безпосередні учасники цього величного таїнства, яке щойно сталося всередині Софійського собору. Собору, що тисячу років тому на честь перемоги над східною ордою спорудив Ярослав Мудрий, син рівноапостольного князя Володимира Хрестителя. І тому ваша присутність тут, така ваша масова підтримка були надзвичайно важливими для всіх учасників Собору. Скажу чесно, я її  відчував, будучи серед делегатів на запрошення Його Всесвятості Патріарха Варфоломія.
Отже, звершилося!
Сьогодні 15 грудня. Прошу всіх, хто зараз нас дивиться: всередині України, по всьому світу - запам’ятайте дуже добре. Цей день увійде, або вже увійшов в історію України як священний  день, день створення Автокефальної Помісної Православної Церкви України. День остаточного здобуття нашої української незалежності від Росії. І Україна тепер вже не буде пити, кажучи словами Тараса Шевченка, «з московської чаші московську отруту».
Це день створення Церкви, визнаної світовим православ’ям у якості незалежної структури – як у переважній більшості країн, які належать до православної християнської традиції.
Щойно всі представники, помісний собор УПЦ Київського Патріархату, собор і всі ієрархи УАПЦ, група єпископів УПЦ Московського Патріархату заснували об’єднану Церкву.
Це диво стало можливим завдяки непохитній позиції Його Всесвятості Вселенського Патріарха Варфоломія, нашої Константинопольської Церкви-Матері. Це вона скористалася своїм беззаперечним канонічним правом зцілити ті рани, які завдано українському православ’ю кількома століттями московського панування.
Наші переговори тривали довго. Але протягом цього року Його Всесвятість та Синод крок за кроком ухвалили рішення про надання автокефалії. Це по-перше. По-друге, затвердили проект Томосу, грамоти про незалежність. По-третє, зняли всі неправедні московські кари з українських єпископів, які ще на світанку незалежності вийшли із-під порядкування РПЦ і почали розбудовувати структури незалежної церкви. І по-четверте, підтвердили незаконність анексії Київської митрополії Москвою, здійсненої ще у 17 столітті. Вони, як і ми, не визнають жодних претензій РПЦ на Україну.
Отож, внаслідок рішень Церкви-Матері, твердої політичної волі світської влади, Президента, Парламенту, який підтримав  звернення Президента, і головне - українського народу, відповідальної позиції ієрархів трьох православних юрисдикцій сьогодні і народилася нова об’єднана і незалежна українська православна церква.
Що це за церква? Це – церква без Путіна. Що це за церква? Це церква – без Кирила. Що це за церква? Це – церква без молитви за російську владу та російське військо. Бо російська влада і російське військо вбивають українців. Але це - церква з Богом. Це церква - з Україною.
Буквально вчора в соціальних мережах вичитав вельми цікаву думку: «Церква не тільки співає й молиться. Церква виховує справжнього українського громадянина». І тут же пригадав фразу, яку традиційно приписують Отто фон Бісмарку: «Війни виграють не генерали. Війни виграють шкільні вчителі та парафіяльні священики». Звичайно, її не слід розуміти буквально. Йдеться про унікальну роль духівництва та вчителів у становленні нації та в процесі державотворення.
Ми з вами зараз творимо незалежну Україну. І ця подія така сама важлива, як і референдум про нашу незалежність, який був прийнятий більше 27 років тому.
І от центр управління церкви, якщо він знаходиться в чужій державі, та яка ще є країна-агресор, то якого ж громадянина вона виховає? Точно, що не громадянина України. Кремль і не приховує, що розглядає РПЦ як один із головних інструментів впливу на Україну. Ситуацію в українському православ’ї обговорюють на раді безпеки Росії під головуванням її президента. Натомість від української держави вимагають не втручатися у її ж власні українські справи!
А коли в Москві говорять про Україну як про нібито їх канонічну територію, хіба це не є зазіханням на нашу територіальну цілісність? І хіба ми не зобов’язані в таких умовах захистити і українську землю і український дух?
 І ми, як ніхто інший добре знаємо: там де сьогодні махають російським кадилом, завтра б’ють російськими градами. Спочатку патріарх Кирило колесив Україною з пропагандою «Русского мира» та єдиної купелі, а потім поїхали їхні танки!Очевидно, що питання автокефалії виходить далеко за межі церковної огорожі. Це – питання нашої національної безпеки. Це – питання нашої державності. Це – питання світової політики. Недарма всі лідери держав, з якими я зустрічався останні пів року питали мене: «Як з вашою церквою?». І ми маємо шалену і важливу підтримку від всього світу.
І коли російський президент сказав, що розпад СРСР став для Росії головною геополітичною катастрофою двадцятого століття. «Для Путіна», – як дуже добре написав Мирослав Маринович, – «Надання автокефалії українському православ’ю є другою геополітичною катастрофою». Тільки, дозвольте мені поправити, цього разу – вже масштабом не століття, а тисячоліття. Нехай знають.
Дорогі українці! 
Ми ще раз довели, що для нас нема нічого неможливого. Бо ще декілька років тому дуже багато казали, що нехай Порошенко займається, нехай ми робимо все, але це неможливо. Можливо. Нема для нас нічого неможливого. Головне вірити у велику ціль і не відступати від задуманого. За таким принципом ми здобули Угоду про асоціацію. За таким принципом ми здобули безвіз. За таким принципом ми рухаємось далі до ЄС. І надзвичайно важливо для нас, що всі перемоги будуть з Україною. Хочу окремо наголосити, що сьогодні у нас великий день. Ми не відступимо ані на крок з того шляху, яким рухаємося вперед ще від 2014 року.
Сьогодні – спільне свято православних, греко-католиків, римо-католиків, протестантів, іудеїв, мусульман. Словом, всіх, для кого цінністю є свобода України. Для кого цінністю є наша незалежність. Жоден патріот не сумнівається у важливості мати в незалежній українській державі незалежну православну церкву. Така церква – духовний гарант нашого суверенітету. В грудні 1991 року на референдумі ми підтвердили Акт проголошення незалежності. В грудні 2018 - заснували незалежну православну українську Церкву, якій Вселенський Патріарх вручить Томос.
Автокефалія – частина нашої державницької проєвропейської та проукраїнської стратегії, яку ми послідовно втілюємо в життя протягом майже п’яти років. Все це – основа нашого власного шляху розвитку, розвитку держави Україна і розвитку нашої української нації.
«Товариш москаль, на Украину шуток не скаль!» – цитував я колись Маяковського ще в серпні 2016 року на параді на честь двадцять п’ятої річниці Незалежності. І наші Збройні сили що не день, то міцніше тримають оборону. І це не жарт!
«Прощай, немытая Россия»», – сказав я на Європейській площі, коли ми вибороли безвіз, згадував Лермонтова. І таки прощавай!
«До свиданья, наш ласковый миша, возвращайся в свой сказочный лес», – це слова, адресовані Москві вже восени цього року. І таки до побачення!
«Геть від Москви!»… «Дайош Європу!». Тепер ці крилаті фрази українського письменника початку минулого століття Миколи Хвильового стали частиною нашого політичного словника. І вони дуже влучно передають суть нашої державницької стратегії, нашого впевненого курсу на Європейський Союз та НАТО.
Шановна громадо!
Дозвольте мені від всього нашого загалу, від всієї України та українського народу подякувати Вселенському Патріарху Варфоломію за його неймовірну турботу про Україну.
Хочу подякувати всім українцям, які з самого початку вірили в автокефалію, підтримували Президента, Голову Верховної Ради і Парламент, підтримували наших ієрархів, боролися за автокефалію ще тоді, коли навіть сама ідея видавалася примарною.
Насамперед також хочу подякувати нашим ієрархам і предстоятелям наших православних церков. Його Святості Філарету. Ваша Святосте, чуєте цю реакцію людей на площі?... Ваша Святосте, не придумано ще тієї міри, якою можна виміряти внесок Патріарха Філарета в боротьбу за власну помісну Церкву. Ви були, є і залишаєтеся духовним лідером української церкви, духовним лідером українського народу.
Хочу подякувати Предстоятелю УАПЦ Митрополиту Макарію і всьому єпископату за тверду позицію і непересічну роль в цьому історичному процесі.
А ще хочу дякувати тим ієрархам УПЦ Московського Патріархату, які, попри тиск, погрози і прокльони Москви та її п’ятої колони прийняли мужнє рішення і прийшли сьогодні на Собор. Все дуже просто – вони між Україною та Росією вибрали Україну. І ми вітаємо цей вибір.
У нас не було, нема і не буде державної церкви. Держава не буде втручатися в діяльність церкви. І в освячену Томосом православну церкву теж ніхто нікого не «запрошуватиме» силоміць. Ще раз наголошую, це – питання вільного вибору для кожного віруючого. Гарантую, що влада поважатиме вибір тих, хто з тих чи інших обставин вирішить залишитися в тій церковній структурі, яка буде зберігати єдність з РПЦ. Але так само гарантую, що держава захистить права священиків і мирян УПЦ Московського Патріархату, які добровільно вирішать вийти з-під Москви, щоб разом з іншими православними творити Єдину Українську Православну Помісну Церкву.
Така Церква сьогодні заснована. Вона потребує певного часу на становлення, мирне розширення і зміцнення. Дозвольте зараз представити вам її новообраного предстоятеля, Митрополита Київського та всієї України Епіфанія. Саме йому випаде почесна місія разом з українським Президентом поїхати до Константинополя на початку січня та отримати довгоочікуваний Томос. Владику Єпіфанія, представника молодого покоління єпископів, висунула УПЦ Київського Патріархату та підтримали представники інших церков. Але тепер вже немає того розподілу. Той розподіл не має жодного значення, бо твориться і створена об’єднана церква.
В єдності сила нашого народу, Боже, нам єдність подай! Є в нас така молитва, яка дуже доречна до сьогоднішньої події і яку ми щиро возносимо.
Єдність – це те, що забезпечить нам перемогу.
Дорогі співвітчизники!
Я щиро вітаю вас з автокефалією і здобуттям нашої духовної незалежності.
Ми зупинили агресора. Ми зберегли державу. Ми збудували боєздатну армію. Ми утверджуємо українську мову – складову сили та успіху нашого народу.
Ми за цей рік ще більше переконалися, що Помісна Церква – запорука незалежності. Державна мова – запорука єдності. А сильна армія – запорука миру.
Ми точно переможемо!
Слава Богу і Слава Україні!
А тепер із задоволенням надаю слово Предстоятелю об’єднаної Церкви, Митрополиту Київському та всієї України Епіфанію. Прошу, владико!"
15,"
Звернення до Українського народу у зв’язку з Днем вшанування учасників ліквідації наслідків аварії на Чорнобильській АЕС
",https://www.president.gov.ua/news/zvernennya-do-ukrayinskogo-narodu-u-zvyazku-z-dnem-vshanuvan-52018,14 грудня 2018 року - 09:00,"Дорогі співвітчизники!
Після трагічних подій 26 квітня 1986 року, коли стався вибух на четвертому енергоблоці Чорнобильської атомної електростанції, десятки тисяч фахівців різних професій, щомиті ризикуючи своїм життям та здоров’ям, боролися із загрозою поширення смертоносного опромінення.
Україна ніколи не забуде їхнього подвигу та самопожертви заради прийдешніх поколінь. Світла пам’ять героям, які передчасно покинули цей світ.
Чорнобильську АЕС ми вивели з експлуатації ще наприкінці минулого століття, спорудили унікальне надійне укриття. Але низка проблем, пов’язаних з мінімізацією згубних наслідків аварії, як у технологічних, фінансово-економічних, природоохоронних вимірах, так і в людському, залишаються відкритими.
З початком російської агресії з’явилася реальна загроза виникнення нових масштабних катастроф. Тому у цій гібридній війні ми вимушені вдаватися до посилених заходів безпеки на атомних електростанціях, інших стратегічних об’єктах, захищати їх від імовірних атак терористично-диверсійних груп та новітніх кіберзагроз.
Водночас протягом останніх років простежується потужний процес трансформації зони відчуження з місця екологічної катастрофи на місце впровадження новітніх технологій та інновацій. Без перебільшення можна сказати, що завдяки ентузіазму, відповідальності та високому професіоналізму людей, які там працюють, а також великій міжнародній підтримці чорнобильська зона нарешті стає територією змін.
Переконаний, попри виклики та труднощі сьогодення влада крок за кроком має максимально використовувати усі наявні можливості для забезпечення гідного життя чорнобильців.
Висловлюю щиру вдячність усім учасникам ліквідації наслідків аварії на Чорнобильській АЕС.
Бажаю усім миру, здоров’я, благополуччя i нових звершень.
Слава Україні!
Петро ПОРОШЕНКО"
16,"
Звернення Президента України до народу з нагоди Міжнародного дня прав людини
",https://www.president.gov.ua/news/zvernennya-prezidenta-ukrayini-do-narodu-z-nagodi-mizhnarodn-51934,10 грудня 2018 року - 09:00,"Шановні співвітчизники!
Сьогодні увесь цивілізований світ відзначає 70-ту річницю від дня ухвалення Генеральною Асамблеєю Організації Об’єднаних Націй Загальної декларації прав людини.
Показово, що згаданий документ був підписаний, коли людство, пройшовши жахіття Другої світової війни, зрозуміло - настав час юридично закріпити тезу, що життя, рівність і свобода людей є найбільшими цінностями.
«Беручи до уваги, що зневажання і нехтування правами людини призвели до варварських актів, які обурюють совість людства, і що створення такого світу, в якому люди будуть мати свободу слова і переконань, і будуть вільні від страху і нужди, проголошено як високе прагнення людей», - саме так звучить основний меседж Декларації у її преамбулі.
Для нас, українців, як для усіх громадян країн вільного світу, цей документ є фундаментальним. Саме його головні постулати закладені в Основний закон – Конституцію України.
На превеликий жаль, змушений у такий знаковий день вчергове наголошувати на тому, що через брутальну агресію Російської Федерації права наших співгромадян на Донбасі і в Криму фактично зведені нанівець.
Саме Росія нині нехтує найголовнішою цінністю людства - правом людини на життя. Про це свідчать жахливі доведені факти і сумна статистика. З початку збройної агресії Російської Федерації проти України, за даними ООН, понад 10 тисяч людей вбито, понад 23 тисячі зазнали поранення.
Крім того, понад 1,5 млн мешканців Криму та Донбасу були змушені покинути свої домівки як внутрішньо переміщені особи.
Саме Росія несе повну відповідальність за порушення прав людини на окупованих територіях. Про це зазначено у більшості міжнародних документів, які ухвалені авторитетними міжнародними організаціями, зокрема такими, як Організація Об’єднаних Націй, Організація з безпеки та співробітництва в Європі, Парламентська Асамблея Ради Європи та інші.
Відповідні органи державної влади, активне громадянське суспільство продовжать збирати докази злочинів Російської Федерації проти України та наших співгромадян, які в подальшому доповнять доказову базу в Гаазі.
Через події останніх тижнів, а саме відкритий акт і неспростовний доказ агресії Російської Федерації - напад на кораблі Військово-Морських Сил України, для упередження та недопущення інших провокативних операцій агресора, у тому числі наземних, проти незалежності і територіальної цілісності України я своїм Указом ввів у дію рішення Ради національної безпеки і оборони щодо забезпечення суверенітету та введення воєнного стану в країні. 26 листопада цього року Верховна Рада ухвалила Закон про його затвердження.
При цьому, якщо не буде відкритого вторгнення Росії за межами операції об’єднаних сил на сході і незаконно анексованого Криму, я наголошую, і це моя принципова позиція - жодних обмежень конституційних прав і свобод не відбудеться.
Переконаний, що спільними зусиллями ми подолаємо усі випробування. Агресор обов’язково понесе відповідальність, зокрема й за порушення Конвенції з прав людини, а верховенство права запанує на всій території України.
Разом до перемоги!
Слава Україні!"
17,"
Виступ Президента на Форумі «70 років Загальній декларації прав людини: порядок денний для України»
",https://www.president.gov.ua/news/vistup-prezidenta-na-forumi-70-rokiv-zagalnij-deklaraciyi-pr-51646,3 грудня 2018 року - 10:30,"Шановні учасники і гості форуму!
Дорогі друзі!
Наша зустріч надзвичайно важлива, тому що нагадує про історичну подію, яка відбулася 70 років тому і багато в чому сформувала обличчя сучасного світу.
10 грудня 1948 року Генеральна Асамблея Організації Об’єднаних Націй ухвалила Загальну декларацію прав людини. То був час, коли людство щойно пройшло через жахіття Другої світової війни. Тоді людство почало будувати новий повоєнний світ. В його основу було покладене розуміння, що життя, рівність і свобода людей є найбільшими цінностями і що міжнародне співтовариство має будувати надійні механізми для захисту цих цінностей. Необхідно було зробити все заради створення світу, в якому люди будуть мати свободу слова і переконань,  будуть вільні від страху і нужди - саме так звучить основний, ключовий і принциповий меседж Декларації.
І ще один дуже промовистий факт: делегація Радянського Союзу утрималася під час голосування за декларацію. Імперія, що вчинила такі злочини як Голодомор - геноцид українського народу, депортацію кримськотатарського народу, та скоїла незчисленну кількість інших злочинів проти людяності, не могла прийняти саму ідею цінності окремої людини.
Володарі Кремля передбачали, напевно, силу ідей, покладених в основу Декларації і боролися проти них. Ці ідеї ширилися світом, їх не могла спинити жодна «залізна завіса», яку того часу побудував Кремль.  Правозахисний рух підривав основи імперії. Цього року виповнилося 30 років з дня створення Української Гельсінської Спілки. Першим своїм завданням Спілка визначила «сприяти ознайомленню широких кіл української громадськості саме з Декларацією прав людини».
Шановні пані та панове!
Ще кілька років тому здавалося, що реалізація принципів Загальної декларації прав людини є точно незворотнім, що створені міжнародно-правові механізми для їх захисту, що Рада Безпеки ООН зможе запобігти їх порушенню.
На жаль, виявилося що це абсолютно не так. У 21-му столітті РФ, держава-постійний член Ради Безпеки ООН, здійснила анексію Криму і вчинила агресію, окупувавши частину території України. Норми Загальної декларації прав людини  масово і послідовно порушуються на українських територіях, що знаходяться під окупацією  Росії. 
З початку збройної агресії Російської Федерації проти України, за даними ООН 10 тисяч людей вбито, понад 23 тисячі зазнали поранення. Численні випадки умисних вбивств та позасудових страт, викрадення та кидання людей у підвали або утримання в нелюдських умовах російських в’язниць, катування, пограбування та інші злочини, зафіксовані різними об’єктивними міжнародними організаціями у їх звітах та представлені світу. Саме Росія несе повну відповідальність за порушення прав людини на окупованих територіях. Про це зазначено в абсолютній більшості міжнародних документів, які ухвалені авторитетними міжнародними організаціями, зокрема, такими як Організація Об’єднаних Націй, Організація з безпеки та співробітництва в Європі (ОБСЄ), Парламентська Асамблея Ради Європи та численні інші організації.
Окремо хочу згадати про тимчасово окуповану частину України – Автономну Республіку Крим. Якщо коротко характеризувати ситуацію з правами людини на території Криму, то це – свавілля, безправ’я, тотальна мілітаризація. Але тут коїться ще один злочин. Нищиться цілий народ - кримські татари. Окупаційна влада прагне зробити те, що не вдалося Сталіну – знищити лідерів, оголосивши Меджліс «екстремістською організацією», зруйнувати ідентичність і розчинити корінний народ Криму в російському «плавильному котлі».
У грудні минулого року Генеральна асамблея ООН прийняла резолюцію щодо порушення прав людини в окупованому Криму. Проект резолюції, який було внесено з моєї ініціативи, підтримали 70 держав світу.
Хочу наголосити, що Україна й надалі продовжуватиме робити все можливе для якнайскорішого повернення в Україну усіх заручників з окупованого Донбасу і з незаконно анексованого Криму, політичних в’язнів, які утримуються незаконно в російських тюрмах. Ще раз користуючись нагодою закликаю всі правозахисні організації, Уряди і міжнародні організації працювати спільно задля досягнення саме цієї мети.
Після нападу 25 листопада цього року російських військових на українські кораблі в нейтральних водах Чорного моря, коли вони, виконуючи завдання, мали прослідувати з порту Одеси в порт Маріуполь Керченською протокою, яка за міжнародним правом має статус внутрішніх вод України і Росії, наша держава зазнала акту агресії з боку Збройних Сил російської Федерації. Зараз я як Президент, Уповноважений з прав людини Людмила Денісова, Верховна Рада, яка прийняла відповідну резолюцію, Уряд України докладає всіх можливих зусиль, об’єднавши весь світ навколо цього для того, щоб визволити українських військовополонених.
Європейський суд з прав людини у відповідь на звернення України в безпрецедентно короткі терміни виніс термінове і важливе рішення – він зобов’язав Росію надати інформацію щодо: захоплення моряків, юридичних підстав їхнього утримання; місця їхнього утримання; спричинених поранень; наданої медичної допомоги.
Цю інформацію, відповідно до рішення суду Російська Федерація за зверненням України має надати сьогодні. Ми сподіваємося, що це відбудеться і беззаконня, яке коїться по відношенню до наших моряків нарешті буде припинено.
Наголошую, що це повня брехня, що вони є кримінальними злочинцями – відповідно до міжнародного права, Женевської конвенції вони мають статус військовополонених. І ставлення до них вимагаємо негайного звільнення і повернення в Україну, як військових моряків України, так і військових кораблів.

Дуже важливо, що весь світ зараз підтримує цю вимогу України.
Україна вживає власних заходів для протистояння загрозі повномасштабного вторгнення Росії на українську територію. І коли хтось каже, що ми мали використовувати інші, сухопутні шляхи для того, щоб перетягувати суходолом українські кораблі… Що це означає, шановні політикани? Запропонувати віддати Керченську протоку росіянам? Визнати незаконний статус окупації? Куди ви далі підете і як далі будете торгувати українською землею?
Для захисту суверенітету, територіальної цілісності і незалежності нашої держави я запровадив своїм Указом воєнний стан в 10 областях України, які межують, які є прикордонними з Російською Федерацією, а також ті, які розташовані на узбережжі Чорного і Азовського морів, запровадив воєнний стан на 30 днів.
Ще раз хочу наголосити - це превентивний крок, який жодним чином не спрямований на згортання конституційних прав і свобод громадян. Він вводиться лише для того щоб розширити можливості Збройних Сил і всього сектору безпеки, включно з Національною гвардією, яку в цих умовах ми маємо право залучати для того, щоб швидко реагувати на загрози, що наростають. Ми маємо повну інформацію, щодо збільшення кількості російських військ вздовж нашого кордону і окупованому Криму.
І всі можливості, що дає воєнний стан органам влади, будуть використані для посилення охорони державного кордону з Російською Федерацією та адміністративної межі з Автономною Республікою Крим. Відбудуться скорочення термінів бойового злагодження бригад. Які знаходяться у відповідних таборах. І сьогодні я як Президент і Верховний Головнокомандувач буду присутній на одному з таких заходів, відбудеться передислокація відповідних підрозділів для посилення оборони кордону, відбудуться військові навчання і в областях, де оголошено воєнний стан, будуть проведені і навчальні збори з резервом першої черги.
Посилюється охорона та оборона об’єктів критичної інфраструктури, у першу чергу це атомні та гідроелектростанції, будуть вжиті всі необхідні заходи для посилення протиповітряної оборони.
Наголошую, що все це здійснюється для попередження агресії та мінімізації її наслідків, для захисту найголовнішого права людини – права на життя.
Наголошую ще раз: воєнний стан – то є превентивний захід на термін у 30 днів. І цей час буде використаний аби зміцнити нашу оборону і нашу здатність захистити громадян від удару ворога. Ми не дамо повторити лютий-березень 2014 року. я дуже сподіваюся, що ми зможемо обмежитися переліченими заходами і його продовження не буде потрібне.
Російська агресія триває більш, ніж чотири роки. Але ворогу не вдалося зломити нас. Більше того, Україна вже отримала велику моральну перемогу – ворогу не вдалося змусити нас поступитися нашими цінностями. Як би не було складно, ми не вдаємося до згортання прав людини, до обмеження прав і свобод громадян.
Ми йдемо своїм шляхом! Цей шлях – до Європи, до єдиного простору високих цінностей, серед яких засадничими є права людини. Наголошую, Україна буде в Євросоюзі, Україна буде в НАТО, бо спільними зусиллями український народ подолає усі випробування. Агресор обов’язково понесе відповідальність за скоєне, а верховенство права запанує на звільненій території, як і на всій території України.
Слава Україні!"
18,"
Звернення Президента у зв’язку з Міжнародним днем людей з інвалідністю
",https://www.president.gov.ua/news/zvernennya-prezidenta-u-zvyazku-z-mizhnarodnim-dnem-lyudej-z-51642,3 грудня 2018 року - 09:00,"Шановні співвітчизники!
У Міжнародний день людей з інвалідністю звертаюся до всіх небайдужих людей, до кожного українця.
Нині виповнюється 10 років, як Україна підписала надважливий міжнародний правовий документ — Конвенцію ООН про права осіб з інвалідністю, започаткувавши тим самим світоглядну зміну щодо сприйняття осіб з інвалідністю як людей із такими ж правами, як у Bcix інших членів соціуму.
Продовжую наполягати, що у демократичному суспільстві цінність життя людини з інвалідністю є надзвичайною і в моральному, і в соціально-економічному аспектах. Тому обов’язок кожного з нас — сприяти створенню для цих людей таких умов життєдіяльності, за яких вони відчували б свою необхідність та значущість, а не особливість.
Закликаю об’єднати зусилля задля досягнення спільної мети — соціуму рівних можливостей.
Адже інтеграція людей з інвалідністю в суспільство — це не лише запорука їх реалізації, а й шлях до створення цивілізованої європейської країни, де всі громадяни мають рівні права і можливості.
Бажаю всім здоров’я, віри у свої сили та успіхів у всіх ваших справах і починаннях.
Петро ПОРОШЕНКО"
19,"
Звернення Президента України до 27-ї річниці референдуму за Незалежність України
",https://www.president.gov.ua/news/zvernennya-prezidenta-ukrayini-do-27-yi-richnici-referendumu-51598,1 грудня 2018 року - 13:50,"Дорогі співвітчизники!
Першого грудня дев’яносто першого року ми переконливо відповіли на одне із найважливіших питань в нашій історії: «Чи підтверджуєте Ви Акт проголошення незалежності України?». «Так!» - вигукнули тоді понад дев’яносто відсотків.
Рішення про державну самостійність набрало більшість голосів в усіх регіонах, включно з Кримом та Севастополем.
Юридично вийти із складу імперії було не так складно. Куди важче виявилося позбутися колоніального минулого де-факто. Понад два десятки років ми рухалися зиґзаґами. День – на схід, день – на захід. Як не багатовекторність, так позаблоковість.
І все змінилося в 2014-му. Тепер ми йдемо своїм шляхом. І лише членство в Європейському Союзі та НАТО остаточно й безповоротно зніме загрозу нашого повернення до «тюрми народів», якою колись абсолютно справедливо нарекли Російську імперію.
Угода про асоціацію,  безвізовий режим з Євросоюзом. Створення боєздатної армії і відмова від російського газу. Зміцнення позицій української мови і повернення до власної історії. Закріплення курсу на ЄС та НАТО в Конституції України. Все це – частина нашої державницької стратегії. Її влучно описують дві крилаті фрази українського письменника минулого століття Миколи Хвильового: «Геть від Москви!» - «Дайош Європу!»
Про це ж – автокефалія та Томос. Хочу пояснити, що це не стільки церковне питання, скільки питання нашої державності, нашої незалежності, нашої національної безпеки.
Останніми днями в соціальних мережах гуляє промовисте фото: єпископ Російської православної церкви освячує ракетний комплекс в окупованому Криму! Патріарх Кирило на кожній літургії молиться за російське воїнство – те саме, яке вбиває українців. РПЦ – невід’ємна частина політичної системи РФ. Кремль не приховує, що розглядає її як один із головних інструментів для впливу на Україну. Ситуацію в українському православ’ї обговорюють на раді безпеки Росії під головуванням Путіна. Натомість від української держави вимагають не втручатися. Та коли в Москві говорять про Україну як про нібито свою канонічну територію, хіба це не є зазіханням на нашу територіальну цілісність?
Було би злочином дивитися на все це крізь пальці. Змінити ситуацію було не право, то обов’язок українського Президента.
Виходячи з цих міркувань, кілька років тому ми розпочали переговори з Вселенським Патріархом. Вузол розплутували складно, але маємо результат. Його Всесвятість та Синод підтвердили незаконність анексії Київської митрополії Москвою, здійснену ще у сімнадцятому столітті. Вони, як і ми, не визнають жодних претензій РПЦ на Україну. У нас постане своя незалежна ні від кого церква, яка буде визнана світовим православ’ям.
Рішення про надання автокефалії Православній Церкві України - ухвалено. Томос, грамоту, яка це підтверджує, - написано. Об’єднавчий собор – призначено, і він обере предстоятеля, який поїде до Стамбулу й отримає Томос із рук Його Всесвятості Варфоломія.
Томос про автокефалію – це ще один Акт проголошення незалежності України. І саме тому й говорю про нього в річницю референдуму про незалежність.
Ще раз наголошую. Автокефальна Православна Церква України не буде державною. Держава гарантує конституційне право свободи віросповідання. В тому числі - і тим, хто захоче залишитися в єдності з російською церквою. Але «пальці віялом» Московський Патріархат тут розставляти більше не буде. Рівно як і клеймити, хто у нас канонічний, а хто - безблагодатний. Віруючі самі обиратимуть, до якої церкви їм ходити, ніхто нікого ні до чого силою не спонукатиме. Не дамо Кремлю розпалити міжрелігійний конфлікт.
Мир, злагода і єдність – такий наш український сценарій. І саме так і буде.
Слава Україні!"
20,"
Заява Президента України щодо затвердження Указу про введення в Україні воєнного стану
",https://www.president.gov.ua/news/zayava-prezidenta-ukrayini-shodo-zatverdzhennya-ukazu-pro-vv-51362,26 листопада 2018 року - 17:33,"Дорогі українці!
Сьогодні в Парламенті буде розглядатися питання надзвичайної ваги, яке безпосередньо стосується вашого захисту, вашої безпеки, безпеки України, її суверенітету і територіальної цілісності.
Згідно рішення Ради національної безпеки і оборони України, ухваленого сьогодні вночі, як Президент і як Верховний Головнокомандувач Збройних Сил України я виконав свій конституційний обов’язок і кілька годин тому своїм Указом запровадив воєнний стан на всій території України з дев’ятої години ранку 28 листопада.
Росія вже п’ятий рік веде гібридну війну проти нашої держави. Але нападом на українські військові катери вона перейшла до нового етапу агресії. Ніхто вже тепер не скаже: «Их там нет». Ніхто не камуфлюється в зелених гуманоїдів чи ополченців. Це зухвала і відверта участь регулярних підрозділів Російської Федерації, їхній демонстративний напад на підрозділ Збройних Сил України. Це якісно інша ситуація, якісно інша загроза.
І ця атака, звичайно, не випадкова. Це –  явно спланований росіянами елемент в ескалації ситуації, яка склалася в акваторії Азовського моря, яка вже триває протягом кількох місяців. І я впевнений, що це ще далеко не кульмінація.
Силовики і дипломати детально поінформували сьогодні на прес-конференції вас про всі обставини вчорашнього інциденту. 
Розвідувальні дані говорять про надзвичайно серйозну загрозу суходольної операції проти України. У мене в руках є  документ розвідки, зведення наших розвідувальних даних.  Тут на кілька сторінок – детальний опис всіх сил противника, які розташовані на відстані буквально в декількох десятках кілометрів від нашого кордону. Готових в будь-який момент до негайного вторгнення в Україну.  Рушниця, що висить на стіні, має рано чи пізно вистрілити. А тут – літаки, вертольоти, танки, ракетні комплекси, бронетранспортери, системи залпового вогню.
Із всіх опцій, які надає закон «Про правовий режим воєнного стану» до Указу, мого Указу «Про запровадження воєнного стану» увійшли лише ті, які стосуються головним чином різних військових заходів – ми маємо посилити охорону прямо зараз. (Заходів – ред.) Які у разі вторгнення дозволять нам якнайшвидше відреагувати, якнайшвидше мобілізувати всі ресурси. Тим більше, що хлопці і дівчата з першої хвилі резерву, які вже мають бойовий досвід, готові вже хоч зараз пакувати рюкзаки і ресурси будуть мобілізовані – і людські, і збройні, і фінансові.
Наголошу, що в Указі я не передбачаю жодних заходів, пов’язаних із обмеженням прав і свобод громадян, впровадженням цензури тощо. Сподіваюся, що і політики, і мас-медіа діятимуть відповідально і адекватно у ситуації, що склалася і не атакуватимуть Україну тезами, які позичені у  російських пропагандистів.
Так само не планую поки що вдаватися до повної чи часткової мобілізації – ця можливість залишається відкритою лише якщо Росія таки вдасться до подальшої ескалації.
Воєнний стан не означає оголошення війни. Він вводиться винятково з метою посилення оборони України на фоні зростаючої агресивності з боку з Росії. Воєнний стан не означає нашої відмови від політико-дипломатичного врегулювання на Сході. Я про це сьогодні детально інформував наших західних партнерів, а в мене сьогодні з самого ранку відбулися дуже детальні переговори з Генеральним секретарем НАТО Єнсом Столтенбергом, із Президентом Польщі Анджеєм Дудою, бо Польща представляє зараз позицію зараз в Україні і є ініціатором розгляду ситуації на Раді безпеки ООН, і з Канцлером Німеччини Ангелою Меркель, і з багатьма іншими вже відбулися і ще продовжаться консультації сьогодні ввечері. І можу вам сказати, що їхня увага до ситуація і на Сході, і безпосередньо в акваторії Азовського моря дуже зросла. Сьогодні нас чують набагато краще, ніж вчора чи позавчора.
Шановні друзі, дорогі українці.
Наш спільний обов’язок, в першу чергу мій як Верховного Головнокомандувача – захистити Україну. І захист України – це не лише захист території чи військової техніки. Це – насамперед захист людей. Ми маємо бути максимально готові до будь-яких дій з боку нашого агресивного, неврівноваженого і, на жаль, доволі передбачуваного сусіда.
Ідеться, зрозуміло, і про захист людей на право вільного вибору. Лише надійна оборона, лише подвоєння і потроєння наших оборонних зусиль гарантує той мир, який потрібен, в тому числі і для проведення виборів.
РНБО рекомендувала сьогодні запровадити мені воєнний стан на 60 днів. Хочу оголосити вам моє рішення – я буду пропонувати Парламенту запровадити воєнний стан на тридцять днів. Для чого? А щоб воєнний стан жодним днем не накладався на початок виборчої кампанії. Щоб ні в кого з тих, хто про свою партію, про свій політичний інтерес печеться більше, ніж про націю та український інтерес, зараз не залишилося жодних підстав для брудних політичних спекуляцій чи інсинуацій.
Воєнний стан триватиме тридцять днів. Саме в грудні я внесу – на початку грудня – проект рішення Парламенту про дату президентських виборів, які мають відбутися відповідно до Конституції 31 березня 2019 року. Крапка. Як Верховний Головнокомандувач докладу всіх зусиль для того, аби вкластися в цей стислий термін і за місяць витиснути максимум можливостей для підвищення нашої готовності відбити можливий повномасштабний наступ країни-агресора Росії.
Слава Україні!"
21,"
Виступ Президента України під час вшанування пам’яті жертв з нагоди 85-х роковин Голодомору
",https://www.president.gov.ua/news/vistup-prezidenta-ukrayini-pid-chas-vshanuvannya-pamyati-zhe-51290,24 листопада 2018 року - 16:23,"Високоповажні іноземні гості! Друзі України!
Ваша Святосте!
Шановні предстоятелі церков і лідери релігійних організацій!
Дорогий український народе!
Щороку пізньої осені на ці дніпровські кручі приходять тисячі людей. Вони прибувають із різних куточків України та з далеких країн. Їх приводить сюди бажання вшанувати загиблих і нагадати світові про один з найбільших злочинів ХХ століття – про Голодомор, влаштований Кремлем.
Геноцид був дуже ретельно спланований. Ним хотіли вирішити назавжди українське питання, яке століттями не давало спокою Росії, та й відверто кажучи і досі не дає. На початку тридцятих років ще свіжою була пам’ять про Українську національну революцію, століття якої ми відзначаємо цього року. Наша революція виявилася надто романтичною, надто вже сподівалася на мир і братерство, надто мало дбала про армію. Через те й була придушена навалою з півночі. Але пробуджена революцією національна свідомість – точно залишилася.  
Російсько-більшовицька тиранія невтомно гасила той вогонь свободи, але він все одно то жеврів, а то й загорався з новою силою. І місяця не минало без повстань, бо хлібороби не хотіли віддавати зерно, хліб задарма. Бувало, відхилялися від «курсу партії» українці-керівники міністерств, заводів, установ: навіть на засіданнях парткомів час від часу лунали виступи проти диктату Москви. Українізацію, яку Сталін розглядав як тимчасову подачку, націонал-комуністи сприймали всерйоз і енергійно проводили, зміцнюючи нашу українську ідентичність. Потаємну думку мільйонів висловило коротке гасло Миколи Хвильового: «Геть від Москви!»- разом з іншим у нашій мовній стилістиці тих часів: «Дайош Європу».
В ті ж роки відбувся розквіт української культури. Ніколи раніше не з’являлося в нашій  Україні одночасно стільки геніальних письменників, поетів, художників, режисерів, акторів, музикантів. Це ті, які стали «розстріляним Відродженням».  
Посіяні Українською національною революцією зерна дали добрі сходи. Кремль страшився майбутнього «врожаю». Сталін так і написав Кагановичу: «Украину можем потерять». Зі страху й ненависті виріс задум злочину. Спочатку неправедним судом судили і знищили тих, хто дав можливість народу пізнати самого себе, хто об’єднував його навколо цінностей і смислів. А потім взагалі спланували вбити всіх, хто здатний до опору. Вбити лише за те, що вони українці… За те, що вже самим фактом усвідомлення себе окремими народом ставлять під загрозу існування імперії.
Дослідники на основі документів і свідчень дуже докладно описали, як спускалися з Москви нереальні плани хлібозаготівель,  що прирекли Україну на масовий голод. Ми знаємо, як відбувалося занесення сіл на «чорні дошки». То означало – оточення військом, заборону виїзду, вилучення будь-якої їжі і вимирання чоловіків, жінок, дітей. Так, вони вбивали не лише дорослих. Вбито і півтора мільйона дітей!   
Відомо й те, як оголошували куркулями сотні тисяч господарів і разом з родинами засилали їх на Сибір, аби вже там виморити як не голодом, так холодом; як не морозом, так каторжною працею.
Рафаель Лемкін, автор самого терміну «геноцид», один з тих, хто добився прийняття Конвенції ООН про запобігання злочину геноциду та покарання за нього, зробив такий висновок: «Радянський геноцид в Україні був не просто випадком масового вбивства, але саме випадком геноциду, знищення не лише окремих людей, але й усієї нації».
Протягом десятиліть за одне лише згадування про Голодомор можна було заплатити роками неволі. Та в тисячах і тисячах українських родин продовжували згадувати імена загиблих родичів. Пошепки переповідали страшні подробиці. У таємних щоденниках записували спогади. Обговорювали це на своїх гуртках шестидесятники. Цього року пішов з життя один з них, Іван Драч. В ці дні Іван Федорович завжди приходив сюди. Влітку 1986 року він першим на з’їзді письменників публічно оголосив вимогу владі дати відповідь про те, що ж коїлося в Україні в тридцяті роки.
Чимало небайдужих людей за межами СРСР берегли пам’ять про злочин Голодомору. Розповідали про нього з церковних кафедр, писали репортажі в газетах і просто листи зі зверненнями до урядів. В усіх кінцях світу українська громада на повний голос нагадувала про Голодомор. 
Тридцять років тому комісія Конгресу США офіційно встановила, що Сталін та його оточення вчинили геноцид проти українців. Цього ж року Сенат американського Конгресу визнав Голодомор геноцидом. Загалом півтора десятки держав на рівні парламентів кваліфікували голод тридцять другого – тридцять третього років саме як геноцид.
Сьогодні в Києві на міжнародному форумі «Україна пам’ятає – світ визнає» були присутні представники п’ятдесяти країн.
Напередодні ми почули від Папи Франциска слова вшанування жертв Голодомору. Зі співчуттям та підтримкою до українського народу звернувся Вселенський Патріарх Варфоломій. «Ця трагедія, - зазначив Його Всесвятість, - говорить сама за себе, серед інших жорстоких вчинків проти людства та Божого творіння, здійснених у двадцятому столітті, саме Голодомор стоїть окремо».
У зверненні Його Всесвятість ще раз наголосив, що «Священний Синод вирішив надати автокефалію Православній Церкві в Україні, щоб вона приєдналася до повноти Православ'я в єдності та внутрішньому мирі». Рішення, яке ми українці очікували десятиліттями і навіть століттями, - прийняте, і ми за нього надзвичайно вдячні нашій Константинопольській Матері-Церкві. Очікуємо найближчим часом остаточно юридично та канонічно буде оформлена автокефалія.
Дорогі українці!
Ми провели декомунізацію і стерли імена катів нашого народу з карти України, прибрали їхні ідоли. Цей процес має бути завершений. Звертаюся до Верховної Ради щодо перейменування Дніпропетровської області на Дніпровську. Днями вніс до Верховної Ради відповідний законопроект. Закон вимагає це рішення провести через зміни до Конституції.
Позавчора, і дуже дякую Парламенту України і народним депутатам, Верховна Рада в першому читанні вже схвалила зміни до Конституції, які зобов’язують українську владу забезпечити вступ України до Європейського Союзу та НАТО, які карбують в Основному законі наш курс на Євросоюз та НАТО. Це – частина нашої стратегії, яку ми послідовно впроваджуємо протягом останніх чотирьох з половиною років.
Лише інтеграція України до євроатлантичного простору гарантує нам і мир, і безпеку, і незалежність, і подолання бідності. Щойно цитував Хвильового: «Геть від Москви! Дайош Європу!». Від цієї стратегії ми не відступимо. Україна обов’язково стане повноправним членом НАТО і повноправним членом Європейського Союзу!
І не буде більше ані Голодомору, ані Великого терору, ані русифікації. Як писав Тарас Шевченко: «І на оновленій землі врага не буде, супостата, а буде син, і буде мати, і будуть люде на землі!»
Історична відповідальність за Голодомор лежить на Російській Федерації як правонаступниці СРСР, і той злочин не має терміну давності. Росія знову, як і сто років тому, розгорнула агресію проти України щоб повернути її назад, в імперію. У Кремлі знову ненавидять і бояться вільної європейської України. Але, я точно знаю, вони вже не зможуть повернути назад колесо історії. 
Україна впевнено йде своїм шляхом. 
Ми пам‘ятаємо! Ми – сильні!
Вічна пам'ять жертвам Голодомору!
Вічна пам'ять усім, хто віддав життя за свободу і незалежність України!
Оголошую загальнонаціональну хвилину мовчання."
22,"
Виступ  Президента України у рамках Міжнародного форуму «Україна пам’ятає – світ визнає!» до 85-х роковин Голодомору
",https://www.president.gov.ua/news/vistup-prezidenta-ukrayini-u-ramkah-mizhnarodnogo-forumu-ukr-51274,24 листопада 2018 року - 14:35,"Ваші Високоповажносте!
Пане Президенте Вайоніс!
Пане Президенте Кіска!
Пане Прем’єр-міністре Філіп!
Дорогий Прем’єр-міністр України!
Дорогий Голова Верховної Ради України!
Пані та панове!
Шановні гості!
Дорогі друзі, які сьогодні зібралися всі разом для того, щоб відзначити 85-ї роковини страшної трагедії.  
Я щиро вдячний за вашу участь у пам’ятних заходах з нагоди трагедії, яку від нас віддаляють довгих вісімдесят п’ять років.
Уявіть собі, сьогодні з нами представники понад 50 країн!
Я глибоко зворушений таким проявом солідарності з Україною.    
Це свідчення того, наскільки глибоко Ви поділяєте наш біль, і як щиро Ви вболіваєте за нашу долю. 
У цей історичний період це має особливе значення для нас і знаходить найтепліші відгуки у серцях всіх українців.
Бо сьогодні ми схиляємо голови перед невинними душами, які знайшли свій передчасний спочинок внаслідок одного з найстрашніших злочинів проти людяності.
У ті чорні тридцять другий і тридцять третій роки московський тоталітарний режим з диявольською наснагою взявся ламати волелюбну українську душу, влаштувавши геноцид проти цілого народу.
Не було ніяких природних катаклізмів. Не було ніяких трагічних обставин.   
Був лише дуже скурпульозно виконаний у кремлівських кабінетах план, який приніс небачену людську трагедію на родючі українські землі.
Бо режим Сталіна бачив єдину можливість закріпитися в Україні – ціною мільйонів життів.
Коротка цитата із таємної доповідної тодішньої пори добре відображає тогочасну трагедію.
У вересні 1932 року українські науковці намагалися повідомити Михайлу Грушевському, своєму вчителю і наставнику, про штучний голод в Україні.
Лише послухайте, що пишуть очевидці: «Про політичне становище сказати, що в Україні панує справжній голод, вимирають цілі села та повіти. Особливо підкреслити жахливу смертність серед дітей. Це політика, спрямована на те, щоб остаточно зламати українську націю, як єдину національну силу, що здатна на серйозний опір. Одні вимруть, інші розсіються безкінечними просторами Росії».
Це і є справжня оцінка кремлівського злочину Голодомору. Оцінка дана не нами і не сьогодні, оцінка дана його свідками. І таких свідчень – достатнього, аби заглушити навіть найзапекліших апологетів заперечення Голодомору.
Пані та панове,
Лише з відновленням української незалежності було остаточно зірвано табу з теми Голодомору.
У ці дні завершується міжнародна акція «Запалімо свічку пам’яті!», яка розпочалася 85 днів тому до Дня пам’яті жертв Голодомору.
Проведено понад сотню пам’ятних заходів на п’яти континентах. 
Вже добре знаємо, як старанно радянська Москва ховала від світу правду. 
З кожним роком розширюється коло держав, які визнають Голодомор геноцидом українського народу.
Вже близько трьох десятків держав на тому чи іншому рівні надали належну оцінку цій людській трагедії. Лише за останній час ухвалені важливі рішення Сенатом США та Асамблеєю Португальської Республіки.
Маємо належне вшанування пам’яті жертв Голодомору і на рівні міжнародних організацій – таких як Організація Об’єднаних Націй, Європейський Парламент, ЮНЕСКО, ОБСЄ, Парламентська Асамблея Ради Європи.
Ми вдячні нашим іноземним партнерам, які долучилися до відновлення історичної правди.
Однак, сьогодні ми ще на півдорозі.  
Тому розраховуємо на широку міжнародну підтримку проекту декларації ООН до 85-х роковин Голодомору, підготовленого Україною.  
Закликаю наших партнерів підтримати та приєднатися до співавторів декларації.
Завдяки всім цим спільним діям української громади, особливо закордонної громади, діаспори, весь світ задається питанням – то де та межа людської жорстокості? 
І, здавалося б, Кремль мав би скористатися шансом, щоб спокутувати вину перед мільйонами, яких жорстоко закатувала радянська влада, відмежуватися від радянської влади.
Однак, Москва нинішня так само всіляко вивертається, щоб затлумити пам’ять про жертв Голодомору.
Ба більше, вона з новою силою кинулася шматувати українську душу на Донбасі та в Криму.
І сьогодні ми так само далі продовжуємо стикатися з новими людськими трагедіями, поки рішуче не скажемо «досить». 
Дорогі друзі,
Сьогодні догорять запалені свічки пам’яті у рамках ініційованої Україною акції.  
Однак, я твердо переконаний, наші спільні зусилля за справедливість, гуманність та верховенство права розгоряться з новою силою.
Шануймо пам'ять про жертв Голодомору, який став геноцидом українського народу!  
Нашим моральним обов'язком є вписати кожне невинне ім'я в історичну книгу пам'яті. 
Бо це і є та абсолютно необхідна засторога для людства від повторення подібних злочинів. 
І давайте підтримуймо тих, хто сьогодні потребує нашої допомоги!  
Бо це нинішня наша спокута перед тими, кого не змогли вберегти в минулому.
І на знак увічнення пам’яті жертв Голодомору я підтримав ініціативу про надання гуманітарної допомоги Єменській Республіці, Республіці Судан, Демократичній Республіці Конго.
Відповідний Указ Президента України уже підписано.
Єднаймося на захист людяності!
Сьогодні ми, українці, як, власне, й інші народи, продовжуємо потерпати від агресії та насильства.
І нам потрібна єдність і солідарність усього вільного світу у захисті цінностей та гуманності, якими ми так пишаємося після всіх тих жахіть, які уже випадали на долю людства.
 
Дякую за увагу!
Вічна пам'ять тисячам і мільйонам закатованих та принижених!
Слава Україні!"
23,"
Звернення до Українського народу та українців у світі у зв’язку з Днем пам’яті жертв голодоморів
",https://www.president.gov.ua/news/zvernennya-do-ukrayinskogo-narodu-ta-ukrayinciv-u-sviti-u-zv-51214,23 листопада 2018 року - 14:35,"Дорогий Український народе!
Українці в усьому світі!
Завтра — День пам’яті жертв голодоморів.
У 2017 – 2018 роках Україна і весь цивілізований світ вшановують 85-і роковини Голодомору 1932 – 1933 років — геноциду Українського народу.
Це вагомий привід згадати і осмислити великі трагедії минулого століття, пом’янути у молитві невинних жертв.
Цей день також спонукає нас вкотре подивитися прямо у вічі жахливій правді: голодомори в Україні були штучними, вчиненими людьми проти людей. Точніше — нелюдами проти людей.
Голодомор 1932 – 1933 років, голодомори 1921 – 1922 та 1946 – 1947 років, політичні репресії, депортації — далеко не повний перелік злочинів, сподіяних тоталітарним комуністичним режимом на українських землях.
В ім’я збереження України маємо завжди про це пам’ятати.
Вірю, мільйони невинно загублених душ нарешті змогли віднайти вічний спокій — десятиліття замовчування неприємних для системи історичних фактів залишилися далеко у радянському минулому, за залізною завісою того часу. Цивілізований світ зробив і робить усе можливе, щоб гірка, але така необхідна правда стала широко оприлюдненою, а злочини тоталітарного режиму отримали належну історичну і правову оцінку.
Це потрібно сьогодні нам — тим, хто захищає від російської агресії свою територію і демократичні цінності. Захищає від нащадків тих, хто якраз і організував ті злочини проти нашого народу. Від країни, де нині виправдовують Сталіна та його поплічників.
Це потрібно світовій спільноті сьогодні і в майбутньому — для того, щоб розпізнати зло та ніколи більше не допустити злочинів проти людства.
Українці співчувають і солідарні з іншими народами, які постраждали від злочинів тоталітаризму.
Ми пам’ятаємо і ми сильні.
Закликаю Український народ, усіх українців у світі у День пам’яті жертв голодоморів запалити свічку та вшанувати хвилиною мовчання мільйони загиблих.
Петро ПОРОШЕНКО"
24,"
Виступ Президента у Верховній Раді під час розгляду змін до Конституції щодо курсу на набуття членства України у ЄС і НАТО
",https://www.president.gov.ua/news/vistup-prezidenta-u-verhovnij-radi-pid-chas-rozglyadu-zmin-d-51174,22 листопада 2018 року - 18:38,"Шановний пане Голово!
Шановні народні депутати!
Дорогі співвітчизники!
Власне кажучи, я зараз майже не маю жодних сумнівів, що зараз Верховна Рада в першому читанні точно підтримає законопроект змін до Конституції. Вони силою Основного Закону України зобов’яжуть будь-яку українську владу, наголошую - будь-яку і всі її гілки, - працювати для того, щоб забезпечити вступ України до Європейського Союзу, вступ України до НАТО.
Я не бачу аргументів не голосувати, не розумію цих аргументів і не сприймаю. І ось чому. За чотири роки ми з вами, ми з вами – це наше спільне досягнення, ми здолали величезну дистанцію на шляху до європейської і євроатлантичної інтеграції. Як вчора заявив один із єврокомісарів, Україна та Євросоюз наблизилися один до одного як ніколи - завдяки людям, які п’ять років тому розпочали Революцію гідності. Я додам від себе, що жодна держава, яка не є членом НАТО, не має сьогодні таких близьких відносин з Альянсом, як зараз має Україна. І це теж завдяки людям, які п’ять років тому розпочали Революцію гідності, і які в тому числі сидять в цьому залі.
Але якщо взяти за основу порівняння з нашими сусідами, ми, на жаль, надзвичайно сильно запізнюємось, сильно відстаємо. Польща, Угорщина, Чехія ще в березні дев’яносто дев’ятого вступили до НАТО, а в травні дві тисячі четвертого - до Євросоюзу, разом із Словенією, Словаччиною, країнами Балтії. А ми на той момент навіть у двері не постукали до цих двох найуспішніших міжнародних союзів! А ми в тому ж таки четвертому році ледве-ледве зірвали план прикувати Україну до єдиного російського економічного простору.
Постколоніальне суспільство довгий час залишалося в полоні імперських стереотипів та ілюзій, які десятиліттями вдувалися сюди, в Україну, кремлівською пропагандою. В тому числі – і міфів про нібито братерську Росію і нібито агресивний блок НАТО. Політична еліта того часу, замість того, щоб йти попереду, вести за собою людей, підігравала найдрімучішим забобонам.
Так, були й тоді в нашому українському політикумі люди, які мислили стратегічно, які зазирали в майбутнє, які бачили загрози і щиро шукали відповіді на них. Наприкінці нульових ми зробили спробу форсувати наш вступ до НАТО. У цій залі немало свідків і навіть учасників тих подій.
Одні діяли відкрито. Вони місяцями блокували роботу Верховної Ради; сіяли дезінформацію в засобах масової інформації про НАТО; «спротив» НАТО проголосили наріжним каменем своєї політики. Пам’ятаєте кульки у цьому залі? Я думаю, що це буде дуже ефективним символом їх діяльності. В чиїх інтересах вони діяли? Діяли в інтересах Росії як класична п’ята колона. І зараз намагаються діяти так само.
А інші, хоч і вичавлювали із себе слова і навіть підписи на підтримку НАТО, тишком-нишком вставляли палки в колеса, посилали на Захід сигнали, мовляв, ще, просто дорогі мої, не час для надання ПДЧ. І зараз їм це спокою не дає. На ворі і шапка горить.
Тодішня влада не говорила про свою позицію щодо НАТО одним голосом, і ми втратили шанс убезпечити себе, на жаль, втратили шанс, від російської агресії.
«В ряде соседних государств… не прекращались попытки расширения НАТО, в том числе и за счёт так называемого ускоренного вступления в альянс Грузии и Украины. Всё это, разумеется, потребовало чёткой и слаженной работы всех специальных силовых структур, правоохранительных органов и весьма высокого уровня координации их деятельности. Должен сразу сказать, что Федеральная служба безопасности в целом успешно выполнила поставленные перед ней задачи».
Дорогі друзі, я щойно процитував повідомлення з сайту «кремлін крапка ру» їхньою державною мовою. Дата цього повідомлення - 29 січня 2009 року. І це – мовою оригіналу слова тодішнього президента Росії на розширеній колегії ФСБ-КДБ. До росіян – в мене жодних питань. Але як себе сьогодні почувають ті українські політики, які наприкінці нульових вільно чи невільно взяли участь у цій названій спецоперації? Які торпедували вступ України до НАТО і які залишили країну беззахисною перед російським вторгненням.
Друзі, я глибоко переконаний, що будь ми членом Альянсу, Росія не наважилася би анексувати Крим, ніколи б не наважилася вдертися на Донбас. І зауважу, нарешті, що агресію проти України Кремль розв’язав саме тоді, коли режим Януковича проголосив нашу позаблоковість.
І ще в чотирнадцятому році ми повернули до закону про засади зовнішньої та внутрішньої політики норму про євроатлантичну інтеграцію. Цю гойдалку, коли фундаментальний закон правиться сюди-туди простою більшістю голосів, нам з вами, дорогі друзі, слід зламати. І ми з вами це зробимо поправками до Конституції – нашим сьогоднішнім голосуванням яке, я тішу себе надією і впевнений, що має об’єднати цей зал, які б політичні протистояння на сьогоднішній день не лунали в Україні. І в лютому, на наступній сесії, ми приймемо зміни до Конституції остаточно.
Що це таке? Це просто додаткова гарантія від реваншу проросійських, антинатовських і антиєвропейських сил. І загрозу такого реваншу я точно не хочу перебільшувати, але так само закликаю його не ігнорувати і не недооцінювати.
Ми маємо гарантувати всі разом невідворотність європейського та євроатлантичного курсу. Це – наша з вами відповідальність перед теперішніми і майбутніми поколіннями.
І фіксуючи в Конституції обов’язковість курсу на вступ до НАТО та Євросоюзу, ми посилаємо дуже потужний меседж про серйозність і незворотність своїх намірів нашим партнерам по обидва боки Атлантики. Минулого тижня, до речі, у Вашингтоні, на підставі моєї домовленості з президентом Трампом, пройшло засідання Комісії стратегічного партнерства Україна – США. І хочу наголосити, що в підсумковій заяві Сполучені Штати ще раз наголосили: Україна буде в НАТО. Крапка! А влітку ця перспектива документально була підтверджена у фінальній резолюції Брюсельського саміту НАТО, який я особисто брав участь у засіданні комісії Україна-НАТО і Грузія–НАТО. І серед 19 виступаючих всі 19 глав держав та урядів твердо закликали надати негайну перспективу членства для України і Грузії і підтвердили рішення, ухвалене ще у 2008 році в Бухаресті: двері Альянсу для України відчинені.
Так, на Заході не всі у захваті від нашої наполегливості, і багато хто за давньою звичкою звик озиратися на Москву. Так само, як і деякі в цьому залі. Але хіба це може нас українців зупинити?
І фіксуючи в Конституції обов’язковість курсу на вступ до НАТО, на вступ до Євросоюзу, ми посилаємо меседж і до Москви: ми розстаємося, остаточно і безповоротно. Росія як країна-агресор не має і не матиме вето на наш вступ ані до НАТО, ані до Європейського Союзу. І ні в кого не буде, бо це суверенне право України як країни, яка впевнено йде своїм шляхом.
Питання Євросоюзу та НАТО дуже тісно між собою пов’язані. У цих двох організацій дещо різні цілі, але точно спільні цінності. І критерії членства, яких нам ще треба досягти, дуже й дуже подібні. Приєднання до ЄС та Північноатлантичного альянсу насправді є дуже амбітним завданням і виконати його дуже непросто. Настільки непросто, що було би неправильним зараз обіцяти конкретні строки. Але кожен день наполегливої нашої з вами праці, праці дипломатів, військових і всієї країни наближає нас до цієї мети, бо єдина Європа – то є наша земля обітована. Земля, яка захищена безпековою парасолькою, бо НАТО є найефективнішою, найсильнішою та найбільш організованою колективною системою безпеки та оборони. За майже сім десятиліть функціонування НАТО жодна країна не наважилася атакувати жодного, навіть найменшого члена Альянсу.
Я вже неодноразово говорив, що до НАТО ми прямуємо не з порожніми руками. Протягом останніх років створили сильну, боєздатну армію, яка має колосальний досвід відбиття російської агресії… Слава українській армії!
Наші Збройні Сили, вся Україна суттєво посилить східний фланг Альянсу… Яка реалізує амбітну програму переходу від радянських до натовських стандартів в усіх сферах військового будівництва – шляхом безпрецедентної кількості спільних навчань, виконання річних національних програм, досягнення сумісності всього сектору безпеки та оборони.
Той же факт, що на сході ми боронимо точно не лише себе, а всю європейську цивілізацію, істотно посилює наше моральне право  претендувати на вступ до Європейського Союзу в якості повноправного члена.
Наразі ми зосереджені на виконанні Угоди про асоціацію та зону вільної торгівлі. Бачимо як постійно зростає експорт української продукції до Євросоюзу. Минулого року він підскочив на 30 %, а цього року – ще на 16 %.  І дуже важливо, що поступово змінюється і структура експорту. Позавчора на моїй з Прем’єр-міністром зустрічі з бізнесом посол, представник Європейського Союзу Хюг Мінгареллі наголосив, що в 2013 році частка Європейського Союзу складала лише 25%, а зараз – 42%. І це є абсолютно чітка позиція на кого  ми можемо розраховувати у важку годину. Наскільки руйнівним очікувала Росія запровадження ембарго, а не тільки агресії. І на сьогоднішній день ми демонструємо – Україна за ці чотири роки кардинально змінила напрямки роботи промисловості. Переорієнтувала експорт. І наша співпраця і поглиблена та всеохоплююча зона вільної торгівлі з Європейським Союзом повністю себе виправдала. Бо ми зараз переходимо від продажу сировини до продажу обробленої промислової та агропродукції з високою доданою вартістю. Європейські компанії з огляду на відсутність митних бар’єрів нарешті стали переносити до нас своє  виробництво і створювати тут в Україні нові робочі місця.
Крім того, що Угода є способом реалізації нашого з вам спільного цивілізаційного вибору, переорієнтація економіки на європейський та інші ринки допомогла нам подолати глибоку соціально-економічну кризу, спричинену війною і  економічним шантажем з боку Росії. Росія закрила свій ринок, який був традиційним для збуту українських товарів, який колись поглинав  більше третини українського експорту. Вона хотіла задушити Україну економічно, а зробила сильнішими і впевненішими у своєму цивілізаційному виборі.
Останні роки були і все ще є часом великих випробувань. Країна пережила глибоку економічну кризу, про причини якої я щойно сказав, а рівень життя, на жаль, відновлюється надто повільно. Деякі неминучі реформи виявилися надто болісними, але їх не можна було не починати, бо наслідки відсутності цих реформ були би набагато важчими. Через  напад Росії ми втратили тисячі й тисячі людських життів, - українських героїв, воїнів  і цивільних осіб. Глибока рана від цих втрат залишається відкритою і аж ніяк не гоїться. Обіцянка швидко завершити війну не справдилася, і я за це публічно вибачився перед усіма і кожним.
Але при всьому цьому ми стали могутніші як нація, впевненішими у своїх силах, твердішими у своїх намірах. Ми зміцнили нашу єдність і укріпилися у вірі в наше європейське майбутнє. Цю віру і впевненість ми сьогодні цементуємо в Конституції.
Сьогоднішнє голосування це не випадковий епізод. Це, шановні депутати, частина нашої з вами спільної стратегії, яку  ми послідовно впроваджуємо протягом останніх чотирьох з половиною років.  Лише інтеграція України до євроатлантичного простору гарантує нам з вами і мир, і безпеку, і незалежність, і подолання бідності.
Від цієї стратегії ми точно не відступимо. Україна, йдучи своїм шляхом, обов’язково стане повноправним членом НАТО і повноправним членом Європейського Союзу.
Ні я, ні ви, ні більшість українців з цього приводу немає жодних сумнівів.
Дякую вам.
Слава Україні!"
25,"
Виступ Президента України на відкритті Сьомого засідання Ради регіонального розвитку
",https://www.president.gov.ua/news/vistup-prezidenta-ukrayini-na-vidkritti-somogo-zasidannya-ra-50986,12 листопада 2018 року - 13:35,"Шановний Володимир Борисович,
Шановна Ірина Володимирівна,
Шановні учасники Ради регіонального розвитку!
 
Почати я хотів би словами Єврокомісара, який відповідає за розширення Євросоюзу пана Йоганнеса Гана. «Багатьом зрозуміло, що за останні роки Україна зробила більше, аніж за попередні двадцять років», - це сказав днями, перебуваючи в Києві, Єврокомісар з питань європейської політики сусідства та розширення Йоганнес Ган.
І дуже важливо, що він відзначив і прогрес України у виконанні Угоди про асоціацію та поглибленої та всеохоплюючої зони вільної торгівлі, яка є основоположним документом у наших стосунках з Європейським Союзом.
Це була абсолютна чітка і відверта розмова, бо Єврокомісар Ган є одним із наших ключових контактерів у керівництві Євросоюзу, і на основі багатолітнього досвіду нашого спілкування я абсолютно щиро можу сказати, що він точно не належить до тих, хто схильний до компліментарності. Втім, він не перший, хто порівнює зроблене раніше і тепер, і такі оцінки виглядають доволі об’єктивними.
Це казали і міжнародні фінансові організації, і Світовий банк, і Міжнародний валютний фонд і основні наші партнери зі Сполучених Штатів Америки і Європейського Союзу.
Настільки позитивний вступ, однак, не означає, що я збираюся будувати всю розмову з вами, шановні друзі, виключно на мажорній ноті.
Заспокоїтися й почити на лаврах ми могли би лише у тому випадку, якби високі оцінки наших західних партнерів поділяло українське суспільство, - якщо не все, то бодай переважна його частина.
А якщо 70% людей вважає, що країна рухається в неправильному напрямку, це означає, що ми всі разом - влада і органи місцевого самоврядування, недопрацьовуємо. 
По-друге, більшість реформ носить далекосяжний стратегічний характер: негативні й болісні аспекти проявляються одразу, а позитивні зміни даються взнаки за рік, за два, за три, або навіть більше.
По-третє, ми хоча й відновили економічне зростання, але темпи його наразі недостатні, щоб відновлення рівня життя людей відчули в усіх регіонах і соціальних верствах. Щоб ми перестали бути однією з найбідніших країн Європи.
По-четверте, і на цьому я хочу наголосити окремо, роз’яснювальна робота теж явно недостатня.
Важливість такої роботи особливо зростає зараз, коли Уряд прийняв рішення про підвищення тарифів на газ. Добре це рішення чи погане? Ясно, що не добре, і треба чесно казати про це людям.
Чи був в Уряду вибір між добрим і поганим сценаріями? Ні, Уряд стояв на розтяжці між поганим і дуже поганим, між підвищенням тарифів і потужним ударом по макрофінансовій і макроекономічній стабільності держави.
А це і курс, і дефіцит бюджету, це своєчасні виплати пенсій та заробітних плат, це фінансування армії, фінансування сектору безпеки. Це вибір між Сциллою та Харибдою.
Чи можна було обійтися без підвищення тарифів? Навряд, бо для стабільності і розвитку економіки точно потрібне фінансування і макрофінансова допомога Європейського Союзу, і транш МВФ, і кредит Світового банку. Всі вони зав’язані на відповідні рішення.
То, може, час перейти до опори на власні сили? Поточний стан економіки вже в принципі дозволяє відмовитися від кредитів міжнародних фінансових організацій. Я це наголошую. Це результат злагодженої чотирьохрічної роботи.
І ми так би й зробили, якби не мусили в 2019 і 2020 роках долати пікові навантаження по виплаті старих боргів.
Статистичні таблиці без жодних політичних пристрастей і без жодних партійних кольорів. Це статистика, і кожен може в цьому переконатися, яка яскраво демонструює хто і з яким показником державного і гарантованого державою боргу зайшов до влади і на якій позначці звільнив крісло.
Різниця, а не те, що нам намагаються сьогодні демонструвати, що ті чи інші борги повернуті. Повернуті за рахунок того, що брали нові запозичення. І різниця по боргу, то і є сума боргу залишеного нащадкам.
Так от, з 2007, і я це авторитетно наголошую по 2009 роки ця сума боргового навантаження зросла на 23 мільярди доларів, ні центом менше. Це те підвищене боргове навантаження, яке було зроблено в ці роки. З 2010 по 2013 рік – це було додатково ще на 32 мільярди.
Чи я вперше оприлюднюю цю цифру? Ні! 
Про це Володимир Борисович говорив неодноразово, але як людина вихована, як людина делікатна пальцем не показував і прізвищ не називав. А дарма, бо країна має знати своїх «героїв», які збільшили борг на десятки мільярдів, - зате тепер, оком не кліпнувши, очолюють колони борців із підвищенням тарифів. Так чи ні? Очевидно!
Ми дійсно, і це принципово, ми будемо поступово переходити до опори на власні сили, замість кредитів залучати інвестиції. А левова частина кредитів йде лише на повернення попередніх боргів, аж ніяк не на проїдання. Розвиваємось ми і зараз за рахунок інвестицій.
Якщо ви подивитися урядову стратегію зменшення боргового навантаження на економіку, яка розрахована на найближчі роки.  Я думаю, що ми побачимо абсолютно чітку відповідь. І статистика про це свідчить, що у 2016 році боргове навантаження  - співвідношення валового внутрішнього продукту на суму суверенного боргу складає більше 80%, майже 83%, а в середині 2018-го – це складає вже трохи більше 60%.
Майже на 20% ми зменшили боргове навантаження!
Це абсолютно суха і об’єктивна статистика - хто позичає і хто розраховується.
Але в контексті питання про тарифи є невідкладні тактичні завдання, які треба вирішити протягом місяців та тижнів. Я спілкувався з урядом і моя принципова позиція – захистити людей і вдосконалити та розширити систему субсидій, збільшити кошти на її виконання. Принципова позиція - жодна бідна і жодна незахищена людина точно не має постраждати. Жодна бідна і жодна незахищена людина не має платити більше.
Ми маємо чітке порозуміння, що ми саме в такому напрямку і будемо діяти. Ба більше, є принципова позиція щодо монетизації субсидій. Що це таке? Бідна людина економіть гроші - бідна людина встановлює за допомогою держави систему енергоефективності, менше споживає газу, вона має мати можливість отримати гроші за економію.
Зараз треба на 100% забезпечити субсидіями тих, хто їх реально потребує. І це не просто мій заклик, а це принципова позиція щодо формування бюджету 2019 року до другого читання. Наголошую окремо, якщо цієї позиції не буде в бюджеті, якщо не врахують позицію Президента при підготовці в парламенті, я бюджет цей не підпишу. Зроблю те, що ніколи не робив.
Наполегливо прошу, усі обласні державні адміністрації, усі міські та сільські голови - не сидіти осторонь, що це позиція лише Уряду. Це позиція наша спільна, це позиція влади. Треба підключитися до удосконалення цієї системи і дійти до кожної хати і не пропустити жодної родини, яка має законне право на субсидію. Допомогти захистити людей. Ті, хто заощаджує енергоресурси, ще раз наголошую, використовує суму меншу, ніж належить за законом, хоча ми все рівно за рахунок коштів платників податків з державного бюджету витрачаємо живі гроші, це ніякі не заліки на субсидії. Так от кожна родина, яка зекономила, має право на зекономлену різницю отримати, наголошую – живими грошима. Ми маємо до цього підійти.
Такою можливістю вже користується 1 млн 300 тис домогосподарств, і це коло Уряд має й надалі розширювати. Ми спільними зусиллями зробимо максимум, щоб захистити тих, хто реально потребує допомоги. Це є наше спільне завдання. І тут я точно не зупинюсь на цьому.  Я покладаюся на вас, на тих, хто найближче до простих людей – органи місцевого самоврядування.

Бо реформу децентралізації ми робили саме для того, щоб наблизити владу до людей, скоротити відстань від людини, яка приймає не лише політичні рішення, а має реальний фінансовий ресурс для вирішення проблем людей – скоротити відстань від людини, яка приймає рішення, до громади. І сьогодні оцінюється, що реформа децентралізації – це одна із наших найбільш успішних реформ для швидкого та ефективного вирішення місцевих проблем.



Тому ми 4,5 роки назад і започаткували децентралізацію. І хоча ця реформа ще далека до завершення, вона належить до числа тих, позитивні результати яких суспільство вже точно помітило. Поклали дорогу, відремонтували школу, зробили освітлення в сілі, селищі або місті, сміття почали нарешті вивозити не лише в містах, але і селах, водогін полагодили, майданчик спортивний зробили – це, здавалося б прості речі, хвалитися цими речами в двадцять першому столітті якось аж ніяково. Але давайте чесно казати, ці проблеми не вирішувалися десятиліттями.
В провінції ще донедавна здавалося, ніби час завмер на початку дев’яностих. Годинник знову пішов дві тисячі чотирнадцятого року після того – наголошую, що під час моєї передвиборчої президентської програми я наголосив, що одним із основних ключових елементів моєї діяльності на посаді Президента буде децентралізація. Пам’ятаєте як всі скептично посміхалися, що всі це обіцяють, але гроші з центру ніхто ніколи не віддасть. Це була позиція принципова моя, це була позиція Уряду. До речі, підготували зміни до Конституції, які мали забезпечити конституційну підтримку відповідним змінам до децентралізації. І сьогодні я можу наголосити – давайте подумаємо, що у зв’язку з тим, що пройшли незаконні вибори вчора на окупованих територіях, у зв’язку з тим, що Росія взяла на себе повну відповідальність за брутальне порушення Мінських домовленостей, ті зміни до Конституції ми залишаємо в Парламенті, але може ми швидко підготуємо зараз зміни до Конституції, які дозволять нам рішуче продовжити наступ на захист децентралізації, забезпечивши їм конституційний фундамент. Не встигаємо зробити це з першого січня 2019 року, оскільки потребує двох сесій, зробимо з першого січня 2020 або 2021 року, але наш рух вперед має бути таким, коли ніхто нас не зупинить. Бо децентралізація – це не лише перерозподіл грошей на місця, на задоволення самих невідкладних потреб громад. Бо децентралізація - це і прийняття політичних та владних рішень. Це чіткий розподіл відповідальності – відповідальності Президента, Уряду, центральної влади і відповідальності влади місцевої. І суспільство повинно точно знати за що з кого питати, бо в багатьох громадах ми вже бачимо ознаки змін.
Держава забезпечила різноманітні механізми стимулювання відродження регіонів, починаючи від фіскальних інструментів, завершуючи правом спрощеного об’єднання навколо міст обласного значення та міжмуніципального співробітництва. Скажіть мені, скільки про це мріяли мери міст, голови громад для того, щоб вирішити питання приєднання. І лише зараз ми забезпечили відповідні рішучі кроки.
Декілька слів про гроші. Вперше частка місцевих бюджетів у зведеному бюджеті України перевищила 50%. Наголошую, що коли я працював головою бюджетного комітету, дуже добре знаю цей розподіл, тоді цифра коливалася в районі 30%. За чотири роки власні доходи місцевих бюджетів зросли з шістдесяти дев’яти мільярдів гривень до двісті тридцять одного мільярда. Це прогноз на кінець поточного року. 60 млрд і 230 млрд. Як цьому можна заперечувати, як не оцінити, що Президент і Уряд віддали гроші. Якби в нас зараз були ці гроші в нашій кишені, в державному бюджеті, то про що ви кажете – гори би звернули.
Але чому ми маємо це тримати в себе, коли ми маємо довіряти суб’єктам місцевого самоврядування? Дати їм можливість міським головам, головам громад самостійно вирішувати що і де будувати, як вирішувати власні проблеми.
В результаті, частка власних доходів місцевих бюджетів у ВВП збільшилася з 5% до 7%, більше 7%. Розмір державної підтримки на розвиток громад та розбудову інфраструктури, знову ж таки порівняти 2014 рік із 2018 роком, за чотири роки він збільшився у 39 разів.
На добровільній основі створено 865 об’єднаних територіальних громад. Пам’ятаєте скільки каміння було кинуто в наш бік – а чи буде це добровільно, а чи не буде ніхто примушувати, чи не будуть тиснути, чи не будуть заставляти, чи немає там прихованого політичного впливу.
А сьогодні об’єднані територіальні громади охоплюють вже 24% населення і 37% від загальної площі України. Вони зараз отримали зовсім  іншу, в рази й на порядки міцнішу фінансову базу. При цьому в 99 районах примудрилися не створити жодної об’єднаної громади. Хочу тут наголосити – це абсолютно неприйнятно.
Ще одна проблема. Мільярди гривень з коштів місцевих бюджетів пиляться на депозитах. Друзі мої, звернусь до банківських установ і попрошу оприлюднити в розрізі кожної громади. Якщо вони не потрібні головам громад, ви так і скажіть! Приблизно стільки зараз потрібно армії, щоби успадковані нами звалища боєприпасів, не сховища, а саме звалища, перетворити на сучасні склади із надійними та високотехнологічними системами безпеки, які повністю виключають вплив людського фактору і проведення диверсій.
Отримувати лише відсотки з депозитів – це замало. Гроші мають вкладатися в реалізацію важливих місцевих проектів, працювати на громаду,  генерувати нові робочі місця. Врешті-решт покращувати життя людей громади. Так чому тоді кошти розмиваються або «зависають» на депозитах? Не через злий умисел. Часом, просто через брак якісних контрактів, якісних проектів і якісних менеджерів, які готові і здатні їх реалізувати. Виходить як в радянському колгоспі: нема врожаю – біда, а як вродило – то ще більше лихо. Так і в громадах: не було грошей… були в 2013-2014 роках місцеві бюджети касам по виплаті зарплати, бо нічого більше там не було… Не було грошей – не знали, що робити, але принаймні депутати хоч посилалися: а що ми можемо зробити – грошей немає. Прийшли гроші –  заплуталися ще більше, не знають, куди відра підставляти.
За всіма прогнозами, протягом найближчих років в Україні триватиме зростання. Якщо на виборах дамо відсіч демагогам, дамо відсіч популістам, якщо не дозволимо їм звести нанівець суспільством побудовану макроекономічну стабілізацію. І тоді децентралізація призведе до появи у громад ще більших  додаткових коштів.
Необхідно подолати спорадичність і певний хаос в реалізації політики розвитку регіонів. Тому ставлю регіональній владі завдання розробити плани перспективного розвитку територій на 2019-2021 роки, обговорити їх із суспільством і громадами, і прийняти їх на рівні громад. Кожна територія повинна визначити свої переваги і пріоритети, на основі яких на ваших дорожніх картах і з’являться першочергові об’єкти, які і будуть маркерами розвитку. І саме головне – кожен член громади буде мати можливість знати, а що буде зроблено у 2019, 2020, 2021 році. І куди підуть такою важкою працею зароблені кошти громади. Це можуть бути і індустріальні парки. Але не з точки зору податкових пільг, бо ми збираємось провести зміни до законодавства, де стимулювання інвестицій буде проводитись на державному рівні. А індустріальні парки це означає, що коли місцева громада за рахунок власних коштів підготує майданчик, підготує підведення мереж, підготує приміщення, щоб завтра підприємець, який вирішив зайнятися ризикованою справою – інвестувати власні кошти в розвиток бізнеса, держава не словом, а ділом сприяла і допомагала. Щоб він не робив: розвиток потужностей альтернативної енергетики, вирішив будувати елеватори, вирішив будувати аеропорти, перинатальні центри. Громада вирішила будувати дороги, інфраструктуру, або багато іншого…
Наявність такий перспективних планів із затвердженими громадою проектами, механізмами фінансування в рази підвищить інвестиційні перспективи територій. І виграє той, хто буде першим. І з точки зору внутрішніх напрямків, внутрішнього фінансування, в тому числі і центрального, і з точки зору залучення зовнішніх грошей. Гарантую, що й держава знайде можливість співфінансувати багато із цих проектів. Тому, закликаючи вас до ухвалення планів розвитку, ми не зазіхаємо на кошти місцевого самоврядування. Це кошти, які ви будете самі визначати як використовувати. Навпаки – пропонуємо фінансову допомогу в реалізації особливо значимих проектів. Підставимо державне плече.
Яскравим прикладом такої допомоги є президентська програма розвитку медицини у сільській місцевості. Схвалено до фінансування 513 проектів з будівництва нових амбулаторій на суму майже 3 мільярди гривень. Ще 250 мільйонів витратимо на придбання 497 автомобілів для цих амбулаторій.  Першу сільську амбулаторію, згідно цієї програми, вже збудували і оснащують у селі Протопопівка Приютівської ОТГ на Кіровоградщині. Разом з Кіровоградською лідерами в проекті є Дніпропетровська, Луганська, Харківська та Рівненська області. На даний момент з 513 амбулаторій будується 89, решта - стартують в найближчі тижні. 
Нагадаю, такий амбітний проект став можливим завдяки тому, що Генеральна прокуратура України на чолі з Юрієм Віталійовичем Луценком змогла повернути до бюджету 44 мільярди гривень, вкрадених Януковичем та його оточенням. На зазначені кошти будуються, до речі, не лише 513 амбулаторій, але й 184 гуртожитки для воїнів-контрактників. Для того, щоб там проживали майже 24 тисячі українських військовослужбовців, в комфортних, нормальних умовах 21 століття, а не  в наметових містечках чи радянських казармах. Зараз на ці гроші закуповуємо сучасну зброю для армії, реалізуються інші соціально-значущі проекти. Крім грошей, у державну власність повернуті заповідники, ліси, земельні ділянки, великі заводи та інші активи. Всі ці  факти більше, ніж промовисто свідчать, що послідовний курс влади на залучення до бюджету всіх державних ресурсів, незаконно привласнених Януковичем та топ-особами його режиму, реально реалізується. Вибачте за цей «ліричний» виступ, але минулого тижня в інформаційному просторі з’явилася низка інсинуацій на цю тему.
Сільські амбулаторії не єдиний внесок держави в розвиток сільських територій.  Я ініціюю виділення в наступному році 3 мільярдів гривень на підключення сільських шкіл до Інтернету, на  модернізацію опорних шкіл, на придбання шкільних автобусів. Бо якщо ми тягнемо Інтернет для телемедицини у сільській медицині, очевидно, що і сільрада, і школа  мають точно мати високошвидкісний Інтернет. Так само наполягаю на збільшенні субвенції на інклюзивну освіту до одного мільярда гривень. Бо взагалі вирішувати проблеми інклюзивної освіти  почали лише зараз, в останні 3-4 роки. До цього ці діти, які є рівними членами суспільства, були кинуті на призволяще. І на сьогоднішній день влада нарешті опікується проблемами безбар’єрності, опікується особливостями освіти. І безумовно, що ми маємо забезпечити продовження цього курсу і ця сума у порівняні з поточним роком майже подвоїться.
Але я хотів би сказати, ще декілька слів по програмі сільської медицини і  будівництва амбулаторій. Якщо виявиться, що десь порушено умови тендеру чи умови конкурсу, чи хтось організував «междусобойчик», якщо підтвердиться будь-яка інформація, яку оприлюднено, я сподіваюся, що правоохоронні органи дадуть відповідну оцінку подібним діям. А урядові  представники просто відкличуть ліцензії у махінаторів. Для того, щоб не було права доступу махінаторів до участі у подібних тендерах. Якщо  ця інформація брехлива, то дайте відповідне роз’яснення людям для того, щоб вони могли визначити… Бо лише принцип довіри і прозорості може забезпечити ефективне використання саме цих напрямків бюджетних коштів.
Шановне товариство!
В 2014 році ми поставили собі амбітні цілі – зробити реформу децентралізації і порвати раз і назавжди з централізованою радянською системою. Віддати повноваження і ресурси у громади. Сьогодні, коли ми десь на екваторі цієї реформи, маємо ставити не менш амбітні цілі і завдання. Ми повинні бачити горизонти реформи. 2020 рік – ключовий. У 2020 році місцеві вибори мають відбутись вже за умови покриття всієї території України об’єднаними територіальними громадами. Часу залишилось небагато. Тобто на новій територіальній основі мають бути проведені місцеві вибори. І там буде забезпечено змагальність. Було нецікаво йти, в тому числі і в 2015 році, бо цим вішав ярмо і не мав ніяких можливостей для того, щоб вирішити проблеми. Зараз ситуація кардинально змінилася.
Що нам потрібно для цього зробити? Перше – потрібне максимальне стимулювання подальшого об'єднання та приєднання  територіальних громад, зокрема до міст обласного значення. Друге. Верховна Рада має прийняти надважливий законопроект «Про засади адміністративно-територіального устрою». Ми маємо обговорити його, мати суспільну підтримку і приймати. Він затверджує базовою адміністративно-територіальною одиницею держави – громаду. Наближаємо владу до людей. Наші дії, дії влади мають бути абсолютно зрозумілими. Третє. 2019 року мають бути сформовані всі перспективні плани областей з повним покриттям ОТГ всієї території України. У 2020 році ми повинні прийняти адміністративне рішення про об’єднання громад, які за чотири роки не знайшли ані бажання, ані прагнення, ані сил об’єднатись. Від того, що хтось не зможе до 2020 року забезпечити об’єднання, не мають страждати люди. Чому вони мають жити у більш гірших умовах, ніж ті, хто перебуває в ОТГ? Ми чотири роки не тиснули, лише бюджетно заохочували. Але ніхто не може діяти всупереч інтересам громади, інтересам людей.
Це станеться відповідно до бажання людей, щоб ніхто не був заручником. Це станеться відповідно до перспективних планів, затверджених обласними радами. Маємо завершити ключовий етап реформи, щоб усі громадяни України мали, нарешті, рівний доступ до якісних послуг – в освіті, медицині, соціальній сфері.
До речі, я вчора мав зустріч з керівниками багатьох держав в Парижі, це було дуже активне спілкування, але окремо була зустріч з Канцлером Німеччини Ангелою Меркель і Президентом Франції Еммануелем Макроном, і у питанні децентралізації – це один із тих напрямків, де нам готові збільшити обсяги допомоги і збільшити обсяги консультативної допомоги. Якщо будь-який обраний голова має порадитись як найбільш ефективно використовувати кошти громади, ми можемо дати доступ до найкращих іноземних практик.
Децентралізація, як і інші важливі реформи, про які тут сьогодні будемо детально говорити, має стати точно незворотною. Не можна будь-кому дати навіть маленький шанс на реванш. Чотири роки поступового впровадження довели її економічну та політичну ефективність для громад та громадян. Її ефективність зайвий раз переконує нас в тому, що наступному поколінню українців ми передамо успішну європейську Україну. Саме так і станеться, якщо лише не дамо передати країну до рук реваншистів, популістів, які атакуватимуть країну у виборчому циклі 2019-20 років. Але я впевнений, мудрий український народ зробить відповідальний вибір, який гарантуватиме сталий розвиток територій, громад. Розвиток, до якого розчистили дорогу і створили умови потягом кількох років важких випробувань і тяжкої праці.
Україна – це величезний потенціал людської сили. Україна – це величезний потенціал людської віри. Україна – це край єврооптимістів, правильних єврооптимістів, з унікальною вірою в Європу і власне європейське майбутнє.
Слава Україні!"
26,"
Звернення Президента до Українського народу з нагоди 100-річчя Буковинського народного віча
",https://www.president.gov.ua/news/zvernennya-prezidenta-do-ukrayinskogo-narodu-z-nagodi-100-ri-50758,3 листопада 2018 року - 09:00,"Шановні співвітчизники!
Сьогодні виповнюється 100 років Буковинського народного віча — однієї з визначних подій в історії національного державотворення часів Української революції 1917 – 1921 років.
Ці доленосні події, що відбулися 3 листопада 1918 року у перлині буковинського краю — місті Чернівці — сучасники описали такими словами: «На ринку зібрався великий похід. Українське військо, студенти з синьо-жовтими обв’язками, Жіноча Громада, українська гімназія, українські сироти, священики, учителі, міщани і багато селян. Молоді хлопці в національних строях, старі чоловіки і жінки. Це був величавий похід, що посувався вулицями з піснею на устах... всі з відкритого серця співали «Ще не вмерла Україна!..».
Слова Омеляна Поповича: «Ми хочемо прилучитися до нашого кореня — до Києва, до великої Соборної України... Віче бажає прилучення австрійської частини української землі до України», які одностайно підтримав Буковинський майдан, несуть одвічний смисл і прагнення українців жити у своїй незалежній державі на своїй, Богом даній, землі.
У ті непрості часи Україна не змогла утвердити суверенітет і соборність головним чином через розпорошеність сил, міжособистісні чвари. Тому найголовнішим уроком для нас сьогодні є усвідомлення, що суверенна Україна має стати понад усе для кожного політика й кожного громадянина.
Уже понад чотири роки ми зі зброєю в руках боронимо Україну та усю Європу від російського агресора на нашому, українському Донбасі. Ми усіма можливими на сьогодні способами боремося за повернення нашого, українського Криму.
Події останніх років продемонстрували, що Український народ єдиний, як і неподільна наша країна. Жодне втручання ззовні не здатне розколоти нашу єдність, і ми самі будемо визначати свою долю і своє майбутнє.
Переконаний, ми обов’язково переможемо і збудуємо квітучу країну для себе та своїх нащадків.
Слава Україні!
Петро ПОРОШЕНКО"
27,"
Звернення до Українського народу з нагоди 74-ї річниці вигнання нацистів з України
",https://www.president.gov.ua/news/zvernennya-do-ukrayinskogo-narodu-z-nagodi-74-yi-richnici-vi-50658,28 жовтня 2018 року - 08:30,"Дорогі співвітчизники!
Друга світова війна - це не лише історична давність чи зарубцьована рана на тілі сучасної цивілізації, це найбільша трагедія людей, що не полишає нас і донині.
У тій трагедії Україна має свій особливий, жертовний рахунок незліченних людських втрат. Війна, окупація і врешті здобута перемога коштували нам, за різними оцінками, від восьми до десяти мільйонів безневинно загублених життів.
Вічна і світла пам’ять загиблим.
74 роки тому наша земля, що була суцільною ареною запеклих бойових дій, скинула з себе смертельний зашморг нацистських поневолювачів.
Але ще довго, до останнього дня війни, українці хоробро воювали у лавах Червоної армії та регулярних військ держав Антигітлерівської коаліції, боролися з ворогом у підпільних рухах опору багатьох європейських країн, ціною власного здоров’я у тилу безперервно забезпечували потреби фронтів.
Після того, як у світі запанував довгоочікуваний мир, воїни Української повстанської армії чинили відчайдушний опір сталінському режимові, гинули у нерівних боях з військами НКВС.
Доземний уклін і сердечна вдячність усім людям старшого покоління та особисто кожному учаснику тих буремних подій за звершений подвиг заради вільного й щасливого життя нащадків.
Ваші особиста мужність та незборима сила духу, шановні ветерани, вагомий ратний і трудовий внесок у спільну звитягу заслужено визнані міжнародним співтовариством.
Саме на ваших життєвих прикладах, чеснотах та вистражданих перемогах виховані сучасні патріоти - захисники України.
Сьогодні доблесні спадкоємці героїв Другої світової війни й української визвольної боротьби дають рішучу відсіч новоявленим російським агресорам та їх приспішникам на Сході держави.
Вірю у потугу, успіх і славу наших воїнів.
Бажаю усім миру, міцного здоров’я та нових звершень на обраному шляху.
Слава Україні!
Героям слава!
Петро ПОРОШЕНКО"
28,"
Виступ Президента України під час участі у молитовному заході за Україну
",https://www.president.gov.ua/news/vistup-prezidenta-ukrayini-pid-chas-uchasti-u-molitovnomu-za-50446,14 жовтня 2018 року - 10:15,"«Я українець… Я люблю той народ, до якого належали мої батьки, мої діди, прадіди…. Серед котрого я родився, виріс, мовою котрого я співав… Не бути українцем я не можу так само, як дуб не може переродитись у березу, липа в сосну. Решту своїх сил віддам цілком і безповоротно службі духовним і церковно-релігійним інтересам свого українського народу»… 
 
Ваша Святосте!
Ваші блаженства, всечесні отці!
Дорогі українці, браття та сестри!
Словам, якими розпочав свій виступ, - понад сто років. Вийшли вони з-під пера архієпископа Олексія, одного із керівників Братства Воскресіння Христового. Воно ще в листопаді далекого 1917-го  поставило на порядок денний питання про «відділення Української Церкви від Російської».
Під час національно-визвольної революції сімнадцятого-двадцять першого років минулого століття питання державності, мови та церкви були так само тісно пов’язані одне з одним, як і тепер.  Тодішній Київський митрополит Володимир, якому згодом судилося прийняти мученицьку смерть від безбожних більшовиків, не дозволив поминати під час літургії «державу українську, владу її і все українське військо». За словами очевидців, владика із подивом питав: «Яка така Україна? Який такий український народ? Хіба малороси не такий самий народ як руський?»
Митрополит Харківський і Охтирський Антоній на Великдень сімнадцятого заборонив читати Євангеліє українською, зверхньо й по-хамському назвавши нашу мову «базарною».  
Та попри тотальне несприйняття української автокефалії російським єпископатом, всією білою і червоною Росією - рух за національну православну церкву постав і набирав обертів. Ініціатива йшла знизу, від парафіяльного духовенства та вірян.
Керівництво новопосталої держави хай не одразу, але все ж таки усвідомило історичний масштаб питання, яке явно виходило за церковні пороги. Гетьман Скоропадський особисто взяв участь в одному із засідань Всеукраїнського церковного собору вісімнадцятого року. «Державні справи вимагають, аби всі церковні справи вирішувались тут, на Україні», - казав Павло Петрович. Коли ж промосковські ієрархи завели роботу Собору на манівці, міністр сповідань Гетьманської Держави Олександр Лотоцький чітко заявив про неможливість і неприйнятність управління церквою з чужих державних центрів: «В самостійній державі Церква має бути самостійною… Справа автокефалії української церкви має поважне значення поруч з справою незалежності державної… Вона майже в тій самій мірі стоїть більмом в оці тих, хто національне визволення українського народу вважає за кривду для «єдинага русскага народа».
Ідеї міністра Лотоцького лягли в основу закону про автокефалію, який 1 січня дев’ятнадцятого року ухвалила Директорія УНР. Втім, реалізувати його не вдалося. Головним чином через внутрішній розбрат, коли Україна не встояла перед зовнішньою агресією, втратила державну самостійність, а відтак – і передумову створення та визнання власної православної церкви.
І відновлення незалежності в дев’яносто першому році цілком логічно повернуло на порядок денний і проблему незалежної православної Церкви, якій усіма канонами передначертано бути в самостійній державі. Отож завершити справу, яку Іван Огієнко (Іларіон) називав ділом «повного розмосковлення» Церкви, зараз випало нашому з вами поколінню. І ми з вами  це робимо!  
Український Йордан, наш Дніпро, який величаво тече повз ці пагорби, у водах якого наші предки тисячу тридцять років тому прийняли Хрешення, вливається в Чорне море. А по той бік моря розкинувся Стамбул-Константинополь-Царьград, звідки й прийшла до нас віра Христова. Там – наша Церква-Мати. До неї ми звернулися по автокефалію. Вселенський Патріарх – єдиний у всьому світі, хто разом із Синодом має право її надати.
І сьогодні ми з вами зібралися тут тому, що днями із Константинополя прийшла дуже добра звістка: рішення про надання автокефалії українській помісній православній автокефальній церкві  – прийняте! Прийняте і ще раз підтверджене. Так постановили Вселенський Патріарх і Синод.
Ще одна надзвичайно важлива новина. Синод Вселенського Патріархату зняв усі неправедні кари, які Москва наклала на Патріарха Філарета, предстоятеля Української православної церкви Київського патріархату, а на Його Блаженство Митрополита Макарія і не накладалося. Я вітаю вас персонально, шановні владики. Надзвичайно важливо, що ви канонічно поновлені у єпископському сані. І відновлене сопричастя пастви з Вселенською Церквою. Ваші священнодії, як і служіння єпископату та духовенства українських церков тепер не підлягають більше сумніву. Ми то, чесно кажучи, й раніше в цьому не сумнівалася, але тепер вже ніхто не має права спекулювати на нібито не канонічності непідвладних Москві церков.
Ваша Святосте, ви не зламалися перед облудною, нікчемною московською  анафемою. Її нема. Як, згідно з заявами представників Вселенського престолу, не було й анафеми гетьмана Мазепи. А взагалі я хочу сказати, що анафема від Росії – це ніщо інше, як визнання особливих заслуг перед Україною і українським народом. Анафемствують вони лише видатних українців!
І нарешті, Вселенський Патріархат остаточно проголосив незаконною московську анексію Київської митрополії, здійснену ще наприкінці сімнадцятого століття. Ясно й недвозначно ним заявлено, що Російська православна церква не має канонічних прав щодо Православної Церкви в Україні… Що наша православна церква не має підпорядкування РПЦ. І Україна не була, не є і не буде канонічною територією російської церкви.
Це дуже просто патріарх Російської православної церкви на кожній службі молиться за російську владу, владу, яка здійснила агресію проти нашої держави. Патріарх Кирил Російської православної церкви молиться за російське воїнство, яке вбиває українських воїнів, вбиває цивільне населення, вбиває українців. А у нас в Україні, на жаль, є храми, які все ще поминають патріарха Кирила, який відправляє ці молитви. Я думаю, що це точно не для українського народу. І хіба можуть храми, в яких лунають молитви за патріарха, який молиться за російське військо називатися українськими?
Я гарантую, що не буде жодного тиску. Я гарантую, що буде збережено право  своєї дороги до Бога кожного  українця. Але я просив би просто задуматись, замислитись і  паству і вірних цієї конфесії.
Дорогі українці!
Питання Томосу та автокефалії виходить далеко за межі церковного життя. Це є питання нашої незалежності. Це – питання нашої української національної безпеки. Це – питання нашої української державності. Це – питання всієї світової геополітики. І якщо це не так, то поясніть мені а чому рішення Вселенського Патріарха позавчора обговорювалося на раді безпеки Російської Федерації під головуванням Путіна!? Чи не тому, що в житті, як у тій російській казці: Кощій точно знає де та голка, в якому яйці, в якій скрині і під яким дубом! Реакція Москви на дії Києва та Фанару свідчить про те, що ми на правильному шляху.  Фанар, хто не знає, це – резиденція Вселенського Патріарха.
Автокефалія – частина нашої державницької проєвропейської та проукраїнської стратегії, яку ми послідовно втілюємо в життя останні чотири з половиною роки… І, наголошую, будемо продовжувати втілювати й надалі. І ніхто не зупинить український народ. І ні в кого ми не будемо питати дозволу, бо вирішувати має Україна і її народ, який бореться за волю, за свободу, за майбутнє. Автокефалія – це найвагоміша  подія з того ж ряду, що й наше прагнення до вступу до Євросоюзу та НАТО, Угода про асоціацію, безвізовий режим з Європейським Союзом, вихід із СНД, відмова від оманливого Договору про «дружбу» з Росією тощо. Все це – основа нашого власного шляху розвитку, розвитку держави Україна і розвитку нашої української нації.
У нас не було, нема і, наголошую, не буде державної церкви. І в освячену Томосом православну церкву теж ніхто нікого не «запрошуватиме» силоміць. Ще раз наголошую, це – питання вільного вибору для кожного віруючого. Гарантую, що влада поважатиме вибір тих, хто вирішить залишитися в тій церковній структурі, яка зберігає єдність з Російською православною церквою. Це їх вибір і нам його треба поважати. Але так само гарантую, що держава захистить права тих священиків і мирян УПЦ Московського Патріархату, які добровільно вирішать вийти з-під Москви, щоб разом з іншими православними творити єдину українську православну помісну церкву.
Спільна розбудова незалежної церкви не може бути підставою для розбрату, для протистояння, для насильства. Я вже казав, як тільки де побачите людей, які закликатимуть взяти силою лавру, монастир чи храм, знайте, то – московська агентура. І ми не дозволимо Кремлю розпалити релігійну війну всередині нашої держави.
А в цілому держава має свою місію в релігійному питанні. І вони – держава, влада – цю місію вже виконала. Ми отримали добру звістку з Константинополя. Далі –вже внутрішні питання, в які світській владі втручатися не можна, і вона не буде цього робити.
Вселенський Патріархат прийняв рішення про автокефалію! Томос буде вручено предстоятелю церкви – достойному, авторитетному, досвідченому владиці, якого обере об’єднаний Архієрейський Собор. З благословенням Константинопольського Патріарха і Матері-Церкви на цей собор зберуться усі єпископи УПЦ Київського Патріархату, оскільки одноголосно було прийнято рішення про звернення до Вселенського Патріарха. Усі єпископи УАПЦ. Одноголосно було прийнято рішення про звернення до Вселенського Патріарха. Разом з ними, я вперше на цьому наголошую,  буде і група єпископів УПЦ Московського Патрірахату, які між кремлівською зіркою та православним хрестом обрали хрест, а між Україною та Росією – Україну.
Сподіваюся і вірю, що Собор пройде всупереч нашій національній приказці про те, де два українці – там три гетьмани. Відповідальність, яка лежатиме на учасниках об’єднавчого собору – без перебільшення історична. 988-го року наша країна прийняла Хрещення. До середини сімнадцятого століття, до московського полону, Київська митрополія  користувалася широкими правами у структурі Матері-Церкви. Але, наголошую, це не відновлення автокефалії. Ніколи ще українська церква автокефалії не мала, визнаної Вселенським православ’ям.
Лише уявіть, в ці дні на наших очах за нашої участі це стається уперше в понад тисячолітній історії нашої церкви! 
Промислом Божим у всіх православних державах, що здобували свою незалежність, поставали свої Помісні Церкви: Болгарія, Греція, Грузія, Росія, Румунія, Сербія та інші. Дуже важливо, що зараз до них додасться і Україна.
Ми дякуємо Його Всесвятості Варфоломію за турботу про Україну. Він прийняв надзвичайно мудре, сміливе, рішуче і відповідальне рішення. Давайте оплесками привітаємо Його Всесвятість. Україна з нетерпінням чекає його душпастирського візиту до народу, охрещеного за часів рівноапостольного святого князя Володимира.
Дорогі співвітчизники!
Я щиро вітаю вас з наближенням автокефалії. Це – велика перемога боголюбивого українського народу над московськими демонами, перемога добра над злом, світла над темрявою. Три роки тому, два роки тому, і навіть в квітні я казав: нам треба молитися і боротися. І Господь почув наші молитви.
Ми зупинили агресора. Ми зберегли державу. Ми збудували боєздатну армію. І сьогодні святкуємо День захисника України. Ми утверджуємо українську мову – складову сили та успіху нашого народу.
Ми за ці місяці ще більше переконалися, що Помісна Церква є одним із ключових елементів, запорукою незалежності. Державна мова – запорука єдності. А сильна армія – запорука миру. 
Вітаю всіх  зі святом Покрови Божої матері, з Днем захисника України. Ці два свята органічно поєднані. Без Божого благословення,  без заступництва Благословенної Святої Діви Марії неможливо подолати жодну ворожу навалу та неможливо побудувати міцну українську державу.
Вітаю всіх також зі змінами у військових статутах, які узаконили наше народне вітання –  Слава Україні!"
29,"
Заява Президента України у зв’язку із рішенням Синоду Вселенського Патріархату
",https://www.president.gov.ua/news/zayava-prezidenta-ukrayini-u-zvyazku-iz-rishennyam-sinodu-vs-50346,11 жовтня 2018 року - 19:27,"Дорогі співвітчизники!
Дорогі українці!
Господь побачив боротьбу українського народу за свою самостійність. Він почув наші молитви. Він належно оцінив наші труди. Йому стало так угодно, щоб Його Всесвятість Вселенський Патріарх Варфоломій і Синод Константинопольської Церкви-Матері сказали омріяне, довгоочікуване та протягом тривалого часу виборюване  нами  «так!».
Помісній, автокефальній, православній Церкві України – бути!
Рішення Вселенського Патріарха та Синоду остаточно розвіяло імперські ілюзії і шовіністичні фантазії Москви, не підкріплені жодним церковно-правовим документом – про Україну як нібито канонічну територію російської церкви. Те, що так званий «перехід» Київської митрополії у володіння Москви стався «не за приписами канонічних правил», Вселенський Патріархат визнав ще у 1924 році. А сьогодні Синод ще раз підтвердив цю позицію.
Світове православ’я, як колись написав Його Всесвятість Варфоломій – це «сузір’я незалежних та рівних національних Церков». І, дорогі друзі, нарешті у цьому сузір’ї засяє і наша українська зірка. Рішення про надання автокефалії вже прийняте. Наголошую, рішення про надання автокефалії Україні - прийнято і ще раз підтверджене. 
Промислом Божим у всіх православних державах, що здобували свою незалежність, поставали свої Помісні Церкви. Це Болгарія, це Греція, це Грузія, це Сербія, це Кіпр, це Румунія,  це Росія. Тепер до них додається і наша з вами держава Україна! 
Втім, питання Томосу та автокефалії виходить далеко за межі церковного життя. Тому до нього долучилася держава. Це є питання нашої незалежності. Це – питання нашої національної безпеки. Це – питання нашої державності. Це – питання всієї світової геополітики. Це – падіння Третього Риму як найдавнішої концептуальної заявки Москви на світове панування.  
Автокефалія – частина нашої державницької проєвропейської та проукраїнської стратегії, яку ми послідовно втілюємо в життя протягом останніх чотирьох років і, наголошую, будемо впроваджувати й надалі. Це основа нашого власного шляху розвитку, розвитку держави Україна і розвитку української нації.
Томос – фактично ще один Акт проголошення незалежності України. Імперія втрачає один із останніх важелів впливу на свою колишню колонію.
Для нас власна церква – це гарантія нашої духовної свободи. Це – запорука суспільної злагоди. Я гарантую, що держава Україна поважатиме вибір тих, хто вирішить залишитися в тій церковній структурі, яка зберігатиме єдність з Російською православною церквою. Але так само гарантую, що держава захистить права тих священиків і мирян УПЦ Московського Патріархату, які добровільно вирішать вийти з-під Москви, щоб разом з іншими православними творити Єдину Українську Православну Помісну Церкву.
Сьогодні я вже можу сказати, що звернення до Вселенського Патріарха з проханням надати автокефалію підтримала і група єпископів УПЦ Московського Патріархату. Вони витримали тиск, шантаж, погрози і залякування, але звернулись зі своїми підписами до Вселенського Патріарха. І це варто визнання.  
Дякую Патріарху Філарету і усім ієрархам УПЦ Київського Патріархату, Митрополиту Макарію та єпископам УАПЦ за виявлений дух єдності і за одностайне звернення до Вселенського Патріарха. Вітаю обох предстоятелів із тим, що з них сьогодні нарешті знято усі московські звинувачення. Владик визнано канонічними єпископами.
Я хочу окремо подякувати Верховній Раді України, яка великою кількістю голосів підтримала моє звернення до Вселенського Патріарха щодо створення Єдиної Помісної Православної Церкви і надання Українській Церкві Автокефалії.
Я хочу подякувати кожному учаснику Хресної ходи 28 липня і всім українцям, які прагнуть Помісної Церкви і моляться за неї.
Всі разом -  вклоняємося  Його Всесвятості Варфоломію за його турботу про Україну.
Ваша Святосте, Україна з нетерпінням чекає Вашого душпастирського візиту до народу, охрещеного за часів рівноапостольного князя Володимира.
Ми сьогодні отримали Автокефалію і після Собору Предстоятель Української Помісної Православної Церкви отримає Томос.
Українська влада гарантує повне дотримання релігійної свободи для вірних усіх конфесій. У нас не було, нема і не буде державної церкви.  І в освячену Томосом православну церкву теж ніхто нікого не «запрошуватиме» силоміць.
Ще раз наголошую, це – питання вільного вибору для кожного віруючого.
Спільне творення незалежної церкви не може бути підставою для розбрату, для протистояння, для насильства. Ми цього точно не маємо допустити. Навпаки, це - дорога до миру, спокою, порозуміння.
Як тільки де побачите людей, які закликатимуть взяти силою лавру, монастир чи храм, знайте, то – московська агентура. Бо мета Кремля – розпалити в Україні релігійну війну.  І це точно не мій план, не план українського народу і не план української держави.
Дорогі співвітчизники!
Я щиро вітаю вас з цією абсолютно грандіозною історичною подією і дуже дякую за масову підтримку ідеї, час якої настав.
Це – велика перемога боголюбивого українського народу над московськими демонами, перемога добра над злом, світла над темрявою.
Я всіх вітаю з цим великим днем, якого український народ чекав довгих 332 роки.
Вітаю вас!
Слава Україні!"
30,"
Звернення Президента з нагоди Міжнародного дня людей похилого віку та Дня ветерана
",https://www.president.gov.ua/news/zvernennya-prezidenta-z-nagodi-mizhnarodnogo-dnya-lyudej-poh-50018,1 жовтня 2018 року - 09:00,"Шановні співвітчизники!
1 жовтня ми разом з усім цивілізованим світом відзначаємо Міжнародний день людей похилого віку та День ветерана.
Збройна агресія Російської Федерації, анексія нею Криму та окупація частини Донбасу, блокада нашого транзиту до третіх країн, втрата приблизно чверті вітчизняного промислового потенціалу — це була спроба поставити нас на коліна. Безумовно — такі виклики негативно вплинули на курс національної валюти, пришпорили інфляцію, погіршили соціальну захищеність населення.
Але Україна вистояла, піднялася і рушила вперед! Наша мета — якнайшвидше подолати шлях від заскорузлих радянських принципів проживання до європейських стандартів життя. Саме тому нами розпочато комплекс реформ у найважливіших сферах, зокрема пенсійній.
Розумію, що позитив від цих вкрай необхідних змін громадяни відчують лише тоді, коли остаточно буде подолано спричинену здебільшого війною економічну кризу.
Впевнений — спільними зусиллями влади та суспільства вдасться вирішити складні завдання з подолання бідності й життєвих негараздів пенсіонерів, ветеранів війни, праці та військової служби.
Нехай цей день стане для усіх ще одним утвердженням наших одвічних цінностей, шанобливого ставлення до людей поважного віку, всенародної поваги та любові, визнання їх високих чеснот і заслуг.
Дорогі наші батьки та матері! Бажаю вам доброго здоров’я на довгі роки, миру й благополуччя.
Петро ПОРОШЕНКО"
31,"
Звернення Президента до Українського народу у зв’язку з 77-ми роковинами трагедії Бабиного Яру
",https://www.president.gov.ua/news/zvernennya-prezidenta-do-ukrayinskogo-narodu-u-zvyazku-z-77-50026,29 вересня 2018 року - 09:00,"Дорогі співвітчизники!
Сьогодні Україна і весь світ ушановують пам'ять жертв Бабиного Яру - трагедії, яка повік болітиме народам і державам та мотивуватиме політиків до мудрих цивілізованих рішень.
У цей день 77 років тому нацистські загарбники в окупованому ними Києві відкрили чергову криваву главу в історії Другої світової війни - 29 вересня 1941 року в урочищі Бабин Яр було розпочато масові розстріли мирного населення.
Понад сто тисяч невинно загублених душ: євреїв, ромів, караїмів, а також військовополонених, учасників українського визвольного руху, пацієнтів психіатричної клініки - представників різних національних чи соціальних груп, пересічних киян... Тоді було винищене майже все єврейське населення міста - понад п’ятдесят тисяч чоловіків, жінок, дітей. Точну цифру загиблих встановити неможливо, але масштаби та цинізм злочинів нацистського режиму не вкладаються в людську свідомість.
Бабин Яр - трагедія киян, всієї України, незагоєна рана на тілі нашої планети. Це місце - братська могила різних народів і відомий у всьому світі символ Голокосту.
Нині, навіть в умовах жорсткої боротьби з російською агресією, українці демонструють відданість основоположним ідеалам цивілізованого світу - гуманізму, взаємодопомоги, толерантності, поваги до людського життя, етнічної та релігійної ідентичності, гідності та свободи.
Пам’ятаючи події недалекої історії, відчуваючи й досі пекучий спільний біль, ми зробили єдино правильний вибір: Україна - незалежна держава, яка торує свій шлях на принципах порозуміння і забезпечення рівних можливостей для розвитку громадян усіх національностей та віросповідань.
Сьогодні можемо впевнено стверджувати - темні сторінки тоталітарної епохи перегорнуто назавжди. Ми безапеляційно сказали «НІ» диктаторським режимам і стоїмо на захисті демократичних цінностей в ім’я миру в Україні та Європі. І ми ніколи не дамо навіть найменшого шансу проявам авторитаризму, диктатури, шовінізму, расизму, дискримінації, нетерпимості на етнічному чи релігійному ґрунті.
Спільними зусиллями усіх громадян ми розбудовуємо суспільство вільних людей, мета і майбутнє яких - гідне життя в єдиній неподільній Україні.
Світла пам'ять невинним жертвам Бабиного Яру.
Миру та злагоди людям усього світу.
Петро ПОРОШЕНКО"
32,"
Виступ Президента України на загальних дебатах 73-ї сесії Генеральної Асамблеї ООН
",https://www.president.gov.ua/news/vistup-prezidenta-ukrayini-na-zagalnih-debatah-73-yi-sesiyi-49938,26 вересня 2018 року - 23:15,"Виступ Президента України на загальних дебатах 73-ї сесії Генеральної Асамблеї ООН «Зробимо ООН корисною для всіх людей: глобальне лідерство та спільна відповідальність у підтримці мирних, справедливих та сталих суспільств»
 
Шановна пані Голово,
Вельмишановні гості,
Пані та панове,
Від імені України я щиро вітаю пані Марію Еспіносу з обранням на посаду Голови 73-ї сесії Генеральної Асамблеї ООН.
Ми підтримуємо визначені Вами пріоритети та готові зробити свій внесок у їхню реалізацію.
Наші дискусії відбуваються у визначальний момент для Організації.
Незважаючи на загальний заклик до миру та проголошене зобов’язання його  підтримувати, війни та збройні конфлікти залишаються нашою реальністю.
Конфлікти є основною причиною зростання числа біженців та переміщених осіб по всьому світу до безпрецедентних 65,5 мільйонів.
Відсутність миру - це й відсутність розвитку, коли сотні мільйонів людей приречені на зубожіння.
Ще два десятиліття тому міжнародне безпекове середовище здавалося непохитно міцним. Сьогодні ми бачимо відкат до дедалі більшої нестабільності і небезпеки, де традиційні і гібридні загрози становлять виклик міцності наших суспільств.
Занадто часто ми чуємо пафосні заяви про мир, повагу до міжнародного права та відданість правам людини, які залишаються лише заявами - благозвучними словами, політично коректними сигналами, які, однак, не підкріплюються конкретними діями.
Ми можемо піддатися спокусі обговорювати свої досягнення або грандіозні плани на майбутнє.
Проте, на наш погляд, вирішення фундаментальних проблем, з якими стикається ООН та усе міжнародне співтовариство, є набагато важливішим.
Ми ніколи не повинні забувати, що головною метою існування цієї Організації є «врятувати наступні покоління від лиха війни».
Пані Голово,
На жаль, мої співгромадяни стали частиною тієї п'ятої частини населення світу, яка переживає жахи війни.
Поки я виступаю, приходять сумні звістки про ще одне щойно втрачене людське життя на фронті – у війні, яку приніс моїй країні постійний член Ради Безпеки ООН.
Вчора, як само і позавчора, ще кілька сімей були розбиті горем через загибель своїх близьких під час російських ворожих атак.
Москва робить українських дітей сиротами.
Катує наших патріотів у своїх в'язницях.
Понад 1,5 мільйона людей стали внутрішньо переміщеними особами.
Вони все ще не можуть повернутися до своїх домівок.
Росія постійно примножує людську трагедію, яка останнім часом отримала новий вимір: екологічний.
Вона отруює українську землю і створює екологічні катастрофи – не лише в окупованому Криму, але й на Донбасі.
Для українців це повсякденна реальність уже впродовж чотирьох років. Тисячі смертей, руйнування, переміщення та людські страждання.
Для моїх співвітчизників ці роки стали надзвичайним тестом - випробуванням на рішучість і солідарність, стійкість і віру.
Не забуваймо, що це за війна.
Україна ухвалила суверенне рішення про власний шлях до вільного світу, заснованого на демократичних цінностях та правилах.
Росія карає Україну за це.
Вбиває. Руйнує будинки. Вона бреше у промисловому масштабі.
Вона робить вигляд, що Україна, як і Грузія, «самі напали на себе».
Чи знаємо ми, який наступний сусід Росії «нападе на себе»?
Чи буде світ й далі перебувати в стані «зручного заціпеніння», сподіваючись, що «наступним буду не я»?
Ми захищаємо українську землю та наш вільний вибір, ми протистоїмо відроджуваній неоімперіалістичній державі, яка хоче поділити світ наново, і таким чином ми захищаємо Вільний світ.
ООН не повинна мовчати, коли цінності та принципи, закріплені її Статутом та принципами міжнародного права, порушуються країною, що має право вето.
Це не просто виклик, це наш шанс зробити Організацію Об'єднаних Націй корисною для всіх людей і реалізувати таким чином девіз цієї сесії Асамблеї.
Пані Голово,
Як могло статися таке погіршення міжнародної ситуації?
Багато хто був переконаний, що повага до миру та міжнародного права є незмінною данністю.
Події на міжнародній арені за останнє десятиліття серйозно підірвали цю впевненість.
Політика умиротворення та пошуку швидких рішень складних проблем довела свою хибність.
Вона підтвердила, зручне замовчування порушень норм міжнародного права не зупиняє злочинця, а навпаки, спонукає його продовжити свою руйнівну політику.
Мовчання і є тією зброєю, яку Кремль використовує проти України, і, зрештою, проти всіх нас!
Наївно вірити, що «безпечна бухта» завжди буде поруч.
Не буде жодної «безпечної бухти», якщо ми дозволимо декому вважати, що для нього не існує жодних правил і обмежень. Що він має право змінювати міжнародну систему, як йому заманеться. Що його інтереси більш легітимні, ніж наші.
Якщо ж не буде сильної та єдиної відповіді, такий безвідповідальний та егоїстичний гравець вдасться до тактики подальшої ескалації, створення нових криз, підвищення ставок, шантажу інших країн та навіть цілих міжнародних організацій.
Все у спробах вийти сухим із води.
Ми цього не дозволимо. Ми повернемо світ на вірний шлях.
Що ж може цьому зарадити?
Лише відповідальність.
Здатність міжнародного співтовариства забезпечити системну та неминучу відповідальність за кожне порушення міжнародного права – перш за все, норм та принципів Статуту ООН – є показником того, наскільки успішними ми, як сім'я націй, можемо бути у досягненні спільних цілей.
Забезпечити відповідальність – непросте завдання.
Можу вас завірити: ніщо не зупинить Москву від продовження своєї агресивної, експансіоністської політики, якщо проти неї єдиним фронтом не виступить міжнародне співтовариство, якщо покарання за її вчинки не стане неминучим.
Саме відсутність відповідного покарання призводить до того, що після Грузії настала черга України, після Литвиненко – Скрипалів, після Аллепо – Ідлібу…
Кремль не має наміру зупинятися на цьому. Після окупації Криму, його мішенню сьогодні є окупація Азовського моря.
Незаконно побудувавши міст через Керченську протоку, Росія почала систематично порушувати свободу міжнародної навігації через Керченську протоку як для українських, так і для іноземних суден.
Такі грубі порушення мають бути припинені як незаконні, у тому числі в рамках Конвенції ООН з морського права. Вони мають отримати рішучу відповідь, включаючи посилення санкційної політики та інші цілеспрямовані заходи.
Ефективність міжнародних дій часто не відповідає очікуванням, а дієздатність самої Організації Об'єднаних Націй піддається сумніву.
Ми повинні визнати, що відповідальність за поточний стан справ лежить на всіх нас колективно, і кожному з нас особисто.
Якщо ми прагнемо створити мирне, справедливе і стале суспільство, ми маємо захищати Статут ООН, підтримувати його норми та принципи, вдаватися до рішучих заходів щодо відновлення справедливості.
Дозвольте мені бути відвертим – гарна мова Статуту нічого не варта, якщо його не дотримуються. Часу на розмови більше не залишилось, прийшов час діяти!
Організація Об'єднаних Націй повинна консолідуватися, адже здійснюються постійні спроби зруйнувати міжнародний порядок, заснований на правилах, і силою переглянути міжнародно визнані державні кордони.
Це небезпечне падіння у прірву нецивілізованого світу, в якому відсутні жодні правила, має бути зупинено.
У зв'язку з цим виникає необхідність активізувати та посилити роль Генеральної Асамблеї у сфері міжнародного миру та безпеки.
З розповсюдженням конфліктів ми повинні забезпечити максимальну гнучкість та повноту порядку денного Генеральної Асамблеї, яка є єдиним всеосяжним і головним майданчиком формування політики.
Саме тому Україна запропонувала включити пункт щодо «Ситуації на тимчасово окупованих територіях України» до порядку денного поточної сесії Генеральної Асамблеї.
Державам-членам мають надаватися всі можливості для детального розгляду всіх нагальних питань, які потребують уваги міжнародної спільноти.
Як зазначила голова Генеральної Асамблеї, ми повинні «сприяти швидкому та ефективному реагуванню Генеральної Асамблеї на надзвичайні ситуації».
Україна, як одна із віце-голів 73-ї сесії, готова надати цьому максимального сприяння.
Як держави-члени, ми «наділили Раду Безпеки головною відповідальністю за підтримання міжнародного миру та безпеки».
Якими мають бути наші дії, якщо член Ради Безпеки з правом вето, використовує його, не для того щоб сприяти міжнародному миру та стабільності, а щоб допомогти собі уникнути відповідальності?
Настав час наголосити, що зловживання правом вето – це гальмо, що заважає нашій Організації діяти на повну силу.
Ми вважаємо, що прогрес у питанні реформи Ради Безпеки буде важливим внеском у триваючу в ООН широкомасштабні зміни.
У цьому контексті ми підтримуємо започаткування міжурядових переговорів з метою узгодження тексту відповідного документа та готові конструктивно долучитися до цього процесу.
Ми також очікуємо, що поточна реформа в області підтримання миру та безпеки, ініційована Генеральним секретарем за підтримки Генеральної Асамблеї, сприятиме підвищенню можливостей та швидкості Організації у питанні реагування на нові загрози для міжнародного миру та безпеки.
Україна повністю поділяє підхід Генерального секретаря до миротворчої діяльності Організації у рамках концепції «Дії з підтримання миру» (A4P). Це своєчасна можливість для держав-членів та керівництва ООН вжити заходів, спрямованих на реальні зміни у миротворчій діяльності ООН.
Йдеться саме про таку миротворчу діяльність, по яку Україна зверталася до ООН ще у квітні 2015 року, коли я направив відповідного листа, підтриманого Верховною Радою України, на адресу Голови Ради Безпеки, Президента Генеральної Асамблеї та Генерального секретаря ООН.
Навіть після того, як ООН не вдалося запобігти агресії проти України, ми все ще сподівалися на допомогу Організації у врегулюванні конфлікту шляхом розгортання  багатонаціональної миротворчої місії на тимчасово окупованій території Донбасу.
Місії з потужним мандатом та широким колом відповідальності, що сприятиме поверненню миру на українську землю. А не тієї, що допоможе заморозити конфлікт або закріпити присутність агресора та його поплічників на Донбасі.   
Ми серйозно розраховуємо на подальший прогрес у вирішенні цього важливого питання.
Врешті-решт, чітко у відповідності до теми наших сьогоднішніх Загальних дебатів «Зробити ООН корисною для всіх людей», саме за допомогою погодженої Радою Безпеки миротворчої місії, ООН може врятувати численні життя людей та запобігти їх подальшим стражданням.
Пані Голово,
Ми як ніколи налаштовані й надалі захищати кожний клаптик нашої землі від агресора. Крім того, ми продовжимо розглядати всі наявні можливості мирного вирішення конфлікту та відновлення територіальної цілісності України.
Дозвольте мені наголосити, що Україна завжди ставила на перше місце правові та дипломатичні шляхи врегулювання конфлікту.
Пріоритетними для нас є багатосторонні механізми – тому ми звернулися за підтримкою до ООН, ОБСЄ, Ради Європи та інших міжнародних організацій, форумів та форматів. Ми будемо дотримуватися цього підходу й надалі.
Москва має відчути силу міжнародного права.
Ми ініціювали низку справ проти російської сторони в міжнародних судах. У деяких з них вже досягнуто значних результатів.
Зокрема, на початку 2017 року Міжнародний суд ООН наказав Росії скасувати заборону діяльності Меджлісу – представницького органу кримських татар в окупованому Криму.
Проте Росія продовжує ігнорувати таку ухвалу, нехтуючи не лише своїми міжнародними зобов’язаннями, а й демонструючи зневагу до самого Суду.
Ще один важливий елемент нашої справи в Міжнародному суді – це збиття у 2014 році літака МН17 та причетність Росії до цієї трагедії.
Важливо, що Австралія та Нідерланди нещодавно приєдналися до зусиль України притягнути Росію до відповідальності за цей злочин.
Міжнародна спільнота вже вкотре закликає Росію визнати свою відповідальність та припинити деструктивні дії як в Україні, так й деінде.
Ми знаємо, що правовий шлях є найбільш тривалим, але впевнені, що зрештою він дозволить нам добитися правосуддя.
Пані та панове,
Пройшло майже чотири роки з того часу, як Росія здійснила спробу анексії та окупації Криму і міста Севастополь.
За російської окупації Крим перетворився на військову базу, яка загрожує безпеці та стабільності всього Чорноморського регіону.
Ми впевнені, що зростаюча мілітаризація Криму заслуговує на пильну увагу та негайне реагування з боку Генеральної Асамблеї.
Агресивна політика Росії разом із зухвалим використанням летальної зброї посилює загрозу.
Саме тому під час цієї сесії Україна розраховує на вашу активну підтримку відповідної резолюції.
З першого дня незаконної окупації Криму кримські татари та етнічні українці піддаються репресіям та дискримінації. Зафіксовано безліч випадків убивств, катувань, переслідувань та арештів за сфабрикованими звинуваченнями.
Список заручників та жертв російського окупаційного режиму в Криму зростає майже щодня.
Здається, що бути українцем чи кримським татарином у сьогоднішніх реаліях окупованого півострова є кримінальним злочином.
Кримського фермера Володимира Балуха арештували та ув’язнили на 5 років за здіймання українського прапору над власною оселею.
Кримський режисер Олег Сенцов знаходиться за ґратами виправної колонії на півночі Росії, відбуваючи 20-річний термін за сфабрикованими звинуваченнями.
І Олег, і Володимир оголосили голодування на знак протесту, тож зараз вони балансують на межі життя та смерті.
Я глибоко ціную надзвичайний прояв підтримки та єдності по всьому світу в спробі визволити цих хоробрих людей.
На жаль, Кремль залишається байдужим до цих звернень міжнародної спільноти і багатьох представників російської інтелігенції.
Я закликаю країни-члени ООН докласти більше зусиль для того, щоб досягти поваги до прав людини в тимчасово окупованому Криму шляхом прийняття відповідної резолюції Генеральної Асамблеї ООН.
Крім того, з початку російської агресії в 2014 році окупанти утримують на неконтрольованій території Донбасу десятки українців.
Український солдат Сергій Глондар ніколи не бачив свою наймолодшу доньку, адже 3,5 роки знаходиться в полоні.
Усі українські пропозиції обміняти російських громадян, засуджених за злочини проти суверенітету та територіальної цілісності України, на українських, яких тримають як політв’язнів, цілком ігноруються.
Це черговий приклад безвідповідальності Росії: спочатку підбурювати і надсилати своїх громадян на цю війну, а пізніше просто покинути їх на призволяще.
Ось головна риса сучасної Росії – їм байдуже.
Їм байдуже щодо страждань.
Їм байдуже щодо правди.
Їм байдуже щодо закону.
Вони думають, що їх військова міць та статус в ООН дають на це право.
Ми – ті, хто має довести, що вони помиляються.
Ми – ті, хто має змусити їх не бути байдужими.
А інакше, навіщо ми тут зібралися?
Інакше, в чому різниця між світом “до” ООН та світом після створення ООН?
В цілому, Україна завжди вважала захист прав людини одним з наріжних каменів діяльності ООН.
Неможливо досягти стабільного миру та безпеки у відриві від питання щодо прав людини.
Таким чином, ми підтримуємо зусилля повернути питання прав людини до Ради Безпеки ООН та сприяти тісній співпраці між усіма органами ООН, залученими до цього.
Пані та панове,
Моя країна виконує зобов’язання за Порядком денним у сфері сталого розвитку на період до 2030 року та Цілями сталого розвитку. 
У другому кварталі 2018 року українська економіка зросла на 3,8% у річному вимірі. Зростання відбувається десятий квартал поспіль – це точно сталий тренд. Зростання ВВП було зумовлене макроекономічною стабілізацією, покращенням інвестиційного клімату та оздоровленням банківського сектору.
Україна демонструє найкращі темпи зростання серед ринків, що розвиваються.
Попри спрямування майже 6% ВВП на сектор безпеки та оборони, в економічному, соціальному та політичному житті України відбуваються докорінні зміни.
Ми цілеспрямовано впроваджуємо низку прогресивних реформ – від реформи судової системи, освіти, охорони здоров’я до впровадження децентралізації та боротьби з корупцією.
У 2019-2021 роках у зв’язку з членством в Економічній і Соціальній Раді ООН на Україну буде покладено важливу відповідальність.
Базуючись на своєму нещодавньому значному досвіді, моя країна докладатиме зусиль для зміцнення ролі Ради в процесі впровадження та огляду виконання Порядку денного у сфері сталого розвитку на період до 2030 року, насамперед в умовах конфлікту та постконфліктного відновлення.
З-поміж 17 Цілей сталого розвитку Україна, зокрема, вітає ініціативи ООН, спрямовані на подолання голоду у світі.
Сьогодні, в умовах, коли майже 850 млн. людей недоїдають, моя держава не може стояти осторонь та готова запропонувати допомогу для вирішення питань продовольчої безпеки у світі.
Україна, як ніхто інший, знає ціну цій трагедії.
У листопаді ц.р. ми вшановуватимемо 85-ті роковини одного з найбільш страшних злочинів 20-го століття – Голодомору або масової смерті від голоду, штучно організованого в Україні сталінським режимом. Він забрав життя багатьох мільйонів українців.
У цьому зв’язку хотів би поновити свій заклик до Асамблеї вшанувати одну з найбільших трагедій в історії людства шляхом прийняття відповідної декларації.
Пані Голово,
Наша Організація потужна рівно настільки, наскільки ми їй це дозволяємо.
Відтак, наша повна підтримка та міцна політична воля необхідні для того, щоб діяльність ООН відповідала реаліям сучасного мінливого та неспокійного світу.
Як Ви цілком слушно зазначили це в темі цьогорічних дебатів Генеральної Асамблеї ООН «корисною для всіх людей».
Нашим завданням та спільною відповідальністю є збільшити можливості ООН для реалізації нею наших очікувань.
Зробити це завдяки глобальному лідерству, заснованому на спільних цінностях – свободі, верховенстві права та терпимості.
Дякую за увагу."
33,"
Послання Президента України до Верховної Ради України «Про внутрішнє та зовнішнє становище України в 2018 році»
",https://www.president.gov.ua/news/poslannya-prezidenta-ukrayini-do-verhovnoyi-radi-ukrayini-pr-49726,20 вересня 2018 року - 11:28,"Дорогі співвітчизники!
Шановні народні депутати!
Високоповажні представники дипломатичного корпусу!
Ваші блаженства, преподобні отці!
Сьогодні у цій залі Верховної Ради України голосуватимуть за зміни до Основного закону про незворотність курсу на набуття членства України в Європейському Союзі та в Організації Північноатлантичного договору. Користуючись нагодою, закликаю всіх вас, шановні народні депутати, підтримати цю ініціативу та скерувати цей документ на експертизу до Конституційного суду. Цей проект цілком і повністю відповідає нашим національним інтересам і відповідає настроям більшості нашого суспільства.
У п’ятницю на Яворівському полігоні завершилися наймасштабніші міжнародні навчання «Репід Трайдент». Військовослужбовці 14 країн, 10 з яких країни-члени НАТО, відпрацьовували спільні дії у разі наступу «однієї із сусідніх країн». Ми ще раз продемонстрували усім нашим партнерам, що до НАТО йдемо не з порожніми руками, а як солідний партнер з вагомим внеском у загальну справу континентальної та трансатлантичної безпеки.
1 вересня виповнився рік, як набула чинності Угода про асоціацію з Європейським Союзом.  Завтра Україна видає десятимільйонний біометричний паспорт. Це, до речі, відповідь тим, хто, намагаючись применшити значення так важко здобутого безвізового режиму, тоді твердив, що ніби українцям він малоцікавий. 10 мільйонів українців уже отримали біометричні паспорти за цей короткий термін. Для українців відкрито вже майже дві третини країн світу. Ми й надалі будемо розширювати простір свободи руху для громадян України.
У понеділок своїм Указом я ввів в дію рішення Ради нацбезпеки та оборони не продовжувати Договір про так звану дружбу з Росією. МЗС направить ноту до Москви, а я подам до Парламенту відповідний законопроект, бо останнє слово в цьому питанні – за вами, за Верховною Радою України.
Із  Конституції пропонується викреслити норму, яка дозволяє базування Чорноморського флоту в Україні. Після того як ми повернемо Крим, російської бази у Севастополі точно більше не буде!  
Наприкінці серпня виконком СНД офіційно підтвердив, що Україна закрила представництво при статутних органах так званої Співдружності.
І ще одне, дуже важливе. Нарешті, до Києва прибули екзархи Вселенського Патріарха. Прибули готувати рішення про надання автокефалії Українській Помісній Православній Церкві. Це ми з вами робимо справу. І ми точно переможемо. Справу, яку митрополит Іларіон Огієнко називав ділом «повного розмосковлення» нашої церкви.
Нацрада з питань телебачення та радіомовлення оприлюднила звіт про дотримання радіостанціями квот на українську мову. Приємно констатувати, що абсолютна більшість радіокомпаній норми Закону перевиконує.
Дякую вам, шановні народні депутати, за те, що у першому читанні підтримали президентську ініціативу про зміни до військових статутів, які запроваджують довгоочікуване вітання «Слава Україні!», «Героям слава!». Я дуже сподіваюся, що до Дня захисника України, яке ми святкуємо 14 жовтня, ви це нововведення затвердите, а я його підпишу. 
Дорогі співвітчизники!
Перелічені події сталися протягом останнього місяця. Лише на слух, лише на перший погляд вони видаються різноплановими. Насправді, серед них немає нічого випадкового. Всі вони – частина нашої державотворчої проукраїнської та проєвропейської стратегії, яку ми з вами послідовно втілюємо в життя протягом останніх чотирьох років і, я твердо наголошую, будемо впроваджувати й надалі. Кожна з цих подій – це свідчення нашого розриву з колоніальним минулим. Кожна з них –  крок до нашої повної свободи від імперії.
Ми нарешті вибралися із лабіринтів багатовекторності. Ледве вискочили із смертельно небезпечної пастки позаблоковості. І від чотирнадцятого року твердо прямуємо своїм шляхом, і це шлях до Європейського Союзу та НАТО. Лише інтеграція України до євроатлантичного простору гарантує всім нам і мир, гарантує всім нам безпеку, і Україні незалежність, а українському народу підвищення рівня життя.
Це ми з вами збудували боєздатну армію. Ми повертаємо українській церкві гідне місце у світовому православ’ї.  Дуже важливо – ми нарешті захищаємо, розвиваємо і утверджуємо українську мову – складову сили та успіху нашого народу. І надалі будемо вживати дієвих заходів для зміцнення державного статусу української мови, посилення і поширення її в усіх сферах публічного життя.
Це дивно – саме під час твердої позиції щодо української мови окремі народні депутати покинули залу. Але нас ніхто не зупинить.  І дякую вам за рішучість. І дякую вам за єдність.
Армія, мова і віра – це не гасло. Це – формула сучасної української ідентичності. Армія боронить нашу землю. Мова боронить наше серце. Церква боронить нашу душу.
Напевно, за останні роки влада зробила, і це точно,  чимало тактичних помилок. І за це на мені особисто лежить частина відповідальності. Але я точно знаю, що ми нічим не схибили і не погрішили у питаннях стратегії! Зробити сильну та успішну Україну невід’ємною та безспірною частиною Європи без жодної перспективи повернення в зону російського впливу – це наша мета, наша амбіція, наша  з вами місія.
Чи є безповоротною наша стратегія? Наскільки їй загрожують реванш проросійських сил та безвідповідальність популістів? Як зробити так, щоб виборчий цикл не зупинив рух країни, або, ще гірше, не розвернув нас назад? Яким чином не змарнувати те, чого ціною великих випробувань досяг український народ? В який спосіб стратегічні успіхи конвертувати у зростання рівня життя людей?  Якими мають бути наші невідкладні дії у найближчий та наступні роки? Відповідям на ці питання і присвячене моє Послання – підсумкове у поточній каденції Президента, і з прогнозом на прийдешні роки. 
Епітети, якими ми характеризуємо зовнішнє та внутрішнє становище, залежать від того, де ми прописані, при владі чи в опозиції. Але при всіх поточних викликах та загрозах динаміка очевидна: ситуація всередині України і навколо нас – точно не така драматична, як у чотирнадцятому-п’ятнадцятому роках.
Ми стали стійкішими та сильнішими. Однак, насамперед, хотів би відверто наголосити на тому, чим більшість суспільства справедливо незадоволена.
Не вдалося завершити війну і відновити територіальну цілісність країни.
Унаслідок агресії втрачено 20% промислового потенціалу країни. Це, звичайно, спровокувало ефект доміно для всієї української економіки. Разом із агресивним закриттям Росією свого ринку для українських товарів – це спричинило глибоку соціальну кризу. Ми вистояли й відновили зростання. Однак, більшість українців поки що не відчули покращення добробуту, а рівень життя відновлюється повільно і нерівномірно і по регіонах, і по соціальних, і по вікових групах. Особливо незахищеними залишаються пенсіонери.
Ми створили антикорупційну інфраструктуру. В деякі нові органи вклали чималі фінансові ресурси, але поки що коефіцієнт їх корисної дії мене як Президента не задовольняє. Суспільство розчароване динамікою антикорупційної боротьби, і претензії людей абсолютно виправдані. 
Серйозних масштабів набула еміграція з країни. З цим викликом так чи інакше мали чи мають справу всі країни Центрально-Східної Європи, які в процесі євроінтеграції ставали частиною європейського ринку праці.
На жаль, влада допустила чимало прорахунків у кадровій політиці, а сміливі експерименти у цій сфері виявилися не достатньо ефективними.   
Темпи реформ зовсім не такі, як та швидкість, яку ми проектували на старті. Проблеми виявилися глибшими, спротив – сильнішим, рішення – складнішими. 
Соціально-економічні проблеми тягнуть за собою політичні наслідки. Це і загроза реваншу проросійських сил, і розквіт лівого популізму, і прояви правого радикалізму. Це – недовіра до державних інституцій, сумніви в ефективності демократичних методів управління, симпатії до анархії, або навпаки – авторитаризму.
На фоні високих очікувань у суспільстві сформувалося відчуття глибокого незадоволення. Навіть з тих, хто впевнений, що країна просувається в правильному напрямку, чимало таких, хто вважає, ніби ми рухаємося зигзагоподібно.
Я навмисне загострюю увагу на цих недоліках. І спеціально у структурі виступу поставив їх попереду здобутків. Сьогодні як ніколи потрібна відверта розмова. Тільки не ховаючи голову у пісок, тільки визнаючи реальні проблеми, ми можемо запропонувати суспільству реальний шлях їхнього подолання.
У той же час, - це не я сказав, а наші міжнародні партнери кажуть, - що за останні чотири роки в Україні відбулося більше позитивних змін, ніж за попередні 23 роки незалежності.
Ми зберегли країну. Кремлівська «барбароса», путінський бліцкриг, план «Русская весна» – все це захлинулося за лічені місяці.
Ми створили армію, яка звільнила дві третини території Донбасу, які були окуповані навесні 2014 року. Армію, яка локалізувала конфлікт і міцно тримає оборону на лінії фронту. Вона захищає країну по всьому периметру українсько-російського кордону.
Ми з вами зміцнили наш міжнародний авторитет і організували трансатлантичну коаліцію на підтримку України з режимом санкцій проти країни-агресора Російської Федерації. 
Ми звами підписали і виграли у Кремля дипломатичний бій за ратифікацію Угоди про асоціацію і поглиблену та всеохоплюючу зону вільної торгівлі з Європейським Союзом та почали, нарешті, отримувати від неї перші вагомі результати.
Зіскочили з російської газової «голки», на якій сиділи багато років Президенти, Прем’єри, Уряди. Здавалося, приречені були сидіти на ній вічно. Аж ні: вже два роки як не купуємо газу в Росії. А блискучий виграш позову проти «Газпрому» на 4,6 мільярди доларів у Стокгольмському арбітражі зняв з нас непосильний тягар кабальних газових угод 2009 року. Як відомо, завдяки ним, цим Угодам, Україна переплатила Кремлю десятки мільярдів доларів. 
Уникнули дефолту, з кінця шістнадцятого року – це теж наше досягнення. Відновили економічне зростання. Позавчора Держстат уточнив показники, що у другому кварталі ВВП збільшився на 3,8%. Так, це не та цифра, яка нас повністю влаштовує. Але це твердий показних економічного зростання країни.
Окремо, дуже важливо, що ми у гуманітарній сфері провели декомунізацію. Визнали на державному рівні армію УНР та Українську повстанську армію як учасниць національно-визвольних змагань. Чому ж це не робилося раніше? Сформували чітку політику національної пам’яті для зміцнення української ідентичності.
Істотно посилили позиції української мови на радіо, телебаченні, в кінематографії та книговидавництві. Я вчора мав можливість на львівському Форумі видавців в цьому переконатися. Якщо раніше була проблема як примусити українців не читати російських книжок, а читати українські. Сьогодні я вам можу твердо сказати – це  відбулося.
І якщо у вашому місті чи селі стали ремонтувати дороги й школи, освітлювати вулиці, вивозити сміття, вам безумовно поталанило з міським чи сільським головою. Бо потрібна дійсно кмітлива голова, щоб розумно розпорядитися тими коштами, які передані на місця, а сьогодні це більше 51% зведеного бюджету, внаслідок нашої програми децентралізації.
Позитивні зрушення, про які я щойно говорив, потребували відповідальних, часом складних рішень Парламенту, Президента, Кабінету Міністрів. Вдячний за спільну роботу народним депутатам, міністрам, Голові Верховної Ради Андрію Парубію і Прем’єр-Міністру Гройсману, Яценюку і всім, хто до цього доклався.
А всі разом ми маємо подякувати великому українському народові за ті дивовижні зміни, які стали можливими внаслідок  ратного подвигу на фронті і наполегливої праці в тилу над розбудовою країни.
Дорогі співвітчизники!
Безумовно, в короткому Посланні я не можу охопити все, тим більше що тематично воно присвячене питанням нашої європейської та євроатлантичної стратегії. До вашої уваги традиційно пропонуються аналітична доповідь, підготовлена Національним інститутом стратегічних досліджень. Я ж зупинюся насамперед на тих питаннях, які належать до безпосередніх функцій Президента. Найбільшу увагу хотів би приділити питанням зовнішньої політики та оборони, гарантіям суверенітету, прав та свобод громадян, загальній стратегії державного будівництва.
Почну з головного – з армії. Лише шість тисяч повністю готових до бою вояків весною 2014 року могли виставити Збройні Сили України, коли почалася агресія Російської Федерації проти нашої держави. І то, якби транспорт був з колесами, був з пальним, з акумуляторами. Це не докір військовим. Це – вирок політикам,  прем’єр-міністрам і міністрам оборони, які роками скорочували особовий склад, розпродували зброю, розтринькували майно, розбазарювали шпиталі, військові містечка, полігони, розкрадали землі. Ще б трохи, вони б і солдат пустили з молотка. От що називається «заробляти на армії». 
У результаті наші воїни вийшли захищати Вітчизну босоніж і голіруч проти найбільшої армії на континенті. Тим не менш, сконцентрувавши всі наявні на той момент ресурси, завдяки мужності воїнів і потужному волонтерському рухові, завдяки добровольцям – ми зупинили агресора.
Влітку чотирнадцятого чимало часу і чимало грошей приходилося витрачати на їжу одяг, взуття, аптечки, шоломи. Бронежилети для більшості військових частин були взагалі зняті з озброєння і не планували закупатись. Так само як і розгрузки, і інші найнеобхідніші речі. Збирали все це з миру по нитці. Сьогодні маємо взяти планку зовсім іншої висоти: нові технології, модернізація, доозброєння і переозброєння, точно перехід на стандарти НАТО з урахуванням нашого унікального досвіду відсічі агресії. Оновлення озброєнь відбувається на основі стратегії імпортозаміщення, в якій ми позбулися тотальної залежності від постачання комплектуючих із Російської Федерації. Лише уявіть собі, що тринадцятого року ця залежність для різних видів озброєнь досягала рівня від 50 до 70 відсотків.
Зробити необхідно в рази і на порядки більше зробленого. Дійсно, ми вийшли на рівень трьох відсотків ВВП на оборону. Це вперше за роки незалежної України і величезне досягнення. Це відчутно  для державного бюджету та економіки. Але – доволі скромно у порівнянні з військовими витратами країни-агресора. Наші оборонні потреби точно значно перевищують наші можливості. І ми маємо спільно з вами знайти нестандартні виходи.  Суспільство, Збройні Сили очікують проривних та системних рішень в сфері оборони. Вимагаю від військового керівництва нестандартних та асиметричних відповідей на будь-які сценарії та плани противника.
Наша армія стає армією нового покоління українців. Армія опановує сучасні форми протиборства у всіх сферах, як традиційних, так і нових, включаючи інформаційний та кіберпростір. Високоточні і далекобійні засоби вогневого ураження, високотехнологічна розвідка, ефективні системи управління, космічна підтримка, ешелонована ППО, потужні  створені нами  Сили спецоперацій, відновлені ВМС та інші ознаки сучасної армії мають стати і поступово стають реальністю в Україні.
Так, наші наміри амбітні, але реальні. Ми вже з цього року плануємо активну розробку, підготовку виробництва та закупівлі сучасного високоточного ракетного озброєння, високоточних боєприпасів для новітніх систем артилерії, бронетанкової техніки, високоточних інших засобів ураження. На порядок денний найближчого часу виходить нарощування оборони української частини акваторії та узбережжя Азовського моря.
Від Міноборони та Генерального штабу вимагаю прискорити досягнення оборонним сектором стандартів Північноатлантичного Альянсу, рівно як і повної оперативної сумісності з арміями країн-членів цього оборонно-політичного блоку.
Та у всіх перетвореннях на першому місці обов’язково мають бути люди. Особливі, надзвичайні люди, які обрали професію захисника Вітчизни. Люди – наші воїни, які щоденно ризикують собою на передових рубежах захисту держави. Тому на порядку денному – системні перетворення в кадровій політиці, можливостях для прозорого і справедливого кар’єрного росту, в військовій освіті, питаннях соціального забезпечення.
Грошове забезпечення військовослужбовців Збройних Сил наступного року, відповідно до запропонованого мною рішення Ради національної безпеки і оборони, у Державному бюджеті має бути збільшене не менш ніж на 37%. У  жовтні почнемо здавати в експлуатацію нові гуртожитки для контрактників: 184 нових приміщення, у яких поселяться приблизно 23 тисячі воїнів-контрактників. Частина цього року, частина – на початку наступного року. Хочу ще раз нагадати, що джерелом для фінансування всіх цих об’єктів є кошти, які зусиллями правоохоронних органів та Генеральної прокуратури, були конфісковані у попередньої влади.
Крім того, планується інший соціальний проект – компактні квартири для сержантського корпусу, який також є основою Збройних Сил України. Це – частина процесу зміцнення і формування цього корпусу. Доречно нагадати, що ці та інші проекти втілюються у життя завдяки активній підтримці держав-партнерів, радників і інструкторів від збройних сил країн-членів НАТО.
Ми з вами повинні зробити все, щоб створити комфортні умови для досвідчених воїнів. Вмотивувати професіоналів укладати довгострокові контракти. Заохотити до повернення в армію тих, хто з різних причин звільнився. А взагалі – ми в неоплатному боргу перед нашими воїнами. І не існує взагалі такої суми, якою можна було б виміряти те, що вони роблять для нашої з вами держави. 
Нова армія повинна мати сучасну ідеологію. І тут зміни очевидні. Дерадянізація армії – це нові назви військових частин, нові вітання, нові знаки, нові традиції, нові свята, як День захисника України. Згадайте, чотири роки тому ми все ще святкували – 23 лютого.
Не всі наші оборонні плани вже виконано, не всі проблемні питання вирішені. Ми чітко бачимо слабкі місця, а питання національної безпеки і оборони держави залишаються для мене як для Президента, і для всієї нашої команди абсолютним щоденним пріоритетом.
Дорогі українці!
Найнадійнішими союзниками Збройних Сил України у захисті Батьківщини є наші дипломати, які діють у надзвичайно складних умовах. Їхня робота потребує неабиякого досвіду і хисту. 
Світ лихоманить, глобальна та регіональні системи безпеки не ефективно працюють, є під великою загрозою. Україна перебуває в епіцентрі процесів, які визначають майбутнє континенту та світу. І я хотів би подякувати Парламенту, Уряду, який вніс цей проект, за прийняття відповідного Закону «Про дипломатичну службу», різке збільшення фінансування української дипломатії. Бо завдання, яке стоїть перед українськими дипломатами – надважливе.
Російська агресія заскочила Захід зненацька. Проігноровані були усі важливі сигнали: і провокацію на Тузлі; і відверто агресивний виступ російського президента на Мюнхенському безпековому форумі 2007 року, де він в принципі всіх про все попереджав; і напад у 2008 Росії на Грузію; і перша реакція на окупацію Криму виявилася напрочуд млявою та беззубою. Та навіть тепер  –  після тисяч спричинених Росією жертв на Донбасі, після  трагедії MH17, після Сирії, після  Солсбері – на Заході чимало охочих зазирнути Путіну в душу, чи ще не знаю куди.
І мені цікаво – а що ви хочете там побачити, панове? Все ж і так у всіх на очах. Росія підтримує праві та ліво-популістські рухи, роздмухує євроскептицизм, втручається у вибори по всьому світу, втручається у референдуми, як це було в Нідерландах. У такий спосіб Кремль просуває свої альтернативні порядок денний, свої альтернативні цінності, сподіваючись на те, що Заходу дедалі складніше буде тримати єдину позицію щодо Москви.
Глибоко помиляється той, хто думає, ніби російська агресія автоматично забезпечує нам автоматичну підтримку Заходу. Це не так. І за підтримку треба щоденно боротися. І за ці чотири з половиною роки нам вдалося не просто створити та зберегти потужну трансатлантичну коаліцію на підтримку України, а й значно розширити і зміцнити її. Принцип «нічого про Україну без України» став аксіомою міжнародної політики. Пропозиції його порушити і домовитися у нас за спиною час від часу фактично випливають кожного місяця і тут же нами гасяться.
І ніхто більше не заперечує нашу європейську ідентичність. Протягом наступного року планую перевести у практичну площину реалізацію моїх ініціатив щодо інтеграції України до Цифрового спільного ринку, Енергетичного Союзу, а також поглиблення співробітництва у митній сфері.
Але, щоб рухатися далі, перш за все нам треба від першої до останньої літери виконати Угоду про асоціацію. Швидкість її реалізації наразі недостатня, і я закликаю Парламент і Уряд набрати кращий темп. Готовий бути партнером у цьому процесі. Тим більше, що Угода щодня доводить свою дієвість і правильність. Частка Євросоюзу в експорті коливається від сорока двох до сорока трьох відсотків, і це вагомий компенсатор тих втрат, які через війну, економічну блокаду та закриття ринків спричинила нам Росія. Вагомий, але недостатній.
Саме тому минулого місяця під час щорічної наради керівників закордонних дипломатичних закордонних установ піддав критиці цілу низку наших посольств у Латинській Америці, Африці, Азії. Хіба ринки цих країн не важливі для збуту наших товарів і створення в Україні нових робочих місць? Нам потрібно шукати все більше і більше торговельних  партнерів, точки опори на регіональних ринках, що демонструють високі темпи зростання, де є попит на нашу продукцію.
Ми вчимося зовнішньополітичному прагматизму і знаходимо оптимальний для нас варіант продовження гри навіть у найскладніших партіях. Зокрема, такий підхід дав нам можливість вибудувати ефективні стосунки з новою американською адміністрацією. Чого лише варте рішення Президента США надати Україні оборонне летальне озброєння. І це лише початок. Така співпраця буде продовжена. У вівторок Сенат США схвалив проект бюджету Пентагону на 2019 рік, який передбачає 250 мільйонів доларів для безпекової допомоги Україні. І це є найкращий доказ того, що між Києвом і Вашингтоном існує дуже високий рівень довіри.
Нас, звичайно, не можуть не турбувати розбіжності між ключовими учасниками світової торгівлі. Вони мають глобальний вимір і впливатимуть на нашу економіку очевидно точно не зі знаком «плюс».
До числа зовнішніх ризиків, які ускладнюють наше становище, належать також і сплеск лівого і правого популізму, зростання євроскептичних настроїв, недемократичні тенденції в деяких сусідніх країнах, гібридна атака Росії на Сполучені Штати Америки, на Євросоюз, на Україну.
Дехто у нас ображається, що санкції у зв’язку з анексією Криму та російською окупацією Донбасу виглядають м’якішими, ніж ті, які впроваджено згодом у відповідь на втручання у вибори чи хімічну атаку в Солсбері. Неприємний осад, звичайно ж є, але ж, з іншого боку, надзвичайно важливо, що санкції проти Москви тепер пов’язані не лише з Україною. Чому? Бо це означає, що приходить абсолютно тверезе розуміння того, що Росія – це не лише наша проблема. Що вона є загрозою для усього цивілізованого світу.
І ми будемо послідовно протидіяти спробам послабити санкційний тиск на Росію. Тактичне завдання Кремля – зняття санкцій у січні наступного року під приводом нібито невиконання Україною Мінських домовленостей – я думаю, що ми цей сценарій маємо зруйнувати. Майже переконаний, що зняття ми не допустимо, однак, знайте, що ризик пом’якшення є.
Те, що Росія так наполегливо бореться з санкціями, свідчить тільки про те, що вони ефективні, вони діють. Бо рубль падає навіть при зростанні цін на нафту. Бо російська влада змушена підвищити пенсійний вік. Російська влада пішла на підвищення ПДВ. Це і є ціна агресії.
Минулого року неприємною несподіванкою для Кремля став факт подовження українським Парламентом Закону «Про особливий порядок місцевого самоврядування в окремих районах Донецької та Луганської областей». Своїм відповідальним голосуванням саме ви, шановні народні депутати, вибили козир із рук Путіна. І хочу наголосити, що росіянам тоді довелося істотно корегувати свою тактику. Тепер вони знову дістали цю заяложену карту. Кремль та його посіпаки вкотре намагаються переконати європейську спільноту у неготовності української сторони подовжити дію Закону. Це, на думку РФ, є нібито свідченням неспроможності України виконувати взяті на себе зобов’язання, отже, мовляв, санкції у зв’язку з цим мають бути зняті. Погодьтеся, було би злочинною помилкою дати Московії шанс звинуватити Україну в невиконанні угод і добитися послаблення санкційного тиску. Я абсолютно переконаний, що це точно не український сценарій.
Водночас наголошую, що має бути продемонстрований реальний прогрес у врегулюванні, головним індикатором якого є узгодження параметрів розгортання на Донбасі миротворчої місії під егідою ООН. І про це я буду говорити наступного тижня під час візиту і виступу у Нью-Йорку на Генеральній асамблеї Організації Об’єднаних Націй. Обов’язково на всій території України місія має бути розгорнута, обов’язково з її виходом на українсько-російський кордон. І це дозволить створити умови для виконання частини Мінських домовленостей, включно з виведенням російських військ з окупованої української території. Якщо цього не станеться, закон про особливий порядок місцевого самоврядування так і не запрацює. Це має бути наша логіка. Вся відповідальність за зрив мінського процесу точно має лягти на Росію.
Скільки б списів не ламали навколо Мінська, саме завдяки тим домовленостям вдалося зупинити активну фазу агресії і добитися режиму санкцій. І головне – виграти час і для розбудови армії, і для переходу від мобілізації до контрактного комплектування фронтових підрозділів.
Кремль намагається переконати наших союзників у нібито підготовці Україною силового сценарію визволення Донбасу. Звичайно, у нас має бути подібна опція, бо всяка армія має бути готова до будь-яких сценаріїв. В України є право на самооборону згідно із статтею 51 Статуту ООН. І ми на цьому окремо наголосили у нещодавно ухваленому законі про реінтеграцію Донбасу. Але наша стратегія миру полягає у його досягненні політико-дипломатичним шляхом, бо саме такий варіант є оптимальним для України і відповідає нашим національним інтересам.
Напад Росії почався зі спроби анексії Криму, і його поверненням вона має завершитися – включно з відшкодуванням завданих збитків та наданням цього разу вже дієвих гарантій неповторення агресії. Боремося за це у міжнародних судах, і, переконаний, переможемо, як перемогли у Стокгольмі - «Газпром» має заплатити нам повністю 4,6 млрд доларів.
Ми переконуємо увесь світ, що будь-які поступки Кремлю без відновлення територіальної цілісності України – це поразка. Поразка права і свободи. Це програш демократичної Європи і перемога авторитарної Азіопи. А тим часом у нас самих всю країну обтикано біг-бордами із закликом до «компромісу» з агресором. Ледве не кожний стовп обсіли голуби миру… Тільки тінь від них, від цих голубів, наче від двоголового орла. І хай вас не вводить в оману заспокійливе воркотання, бо у дзьобах у цих горлиць – насіння миру на російських умовах.
«Мир» – це красива й приваблива обгортка, в яку можна покласти все, що завгодно. Тож ми маємо бути пильними. Не забуваймо, що ворог прийшов сюди не по Крим, і ворог прийшов сюди не по Донбас. Ворог прийшов по всю Україну. І без України імперія не є можливою. То де будемо проводити межу так званого компромісу - по Дінцю, по Дніпру, чи може по Збручу?
В прагненні до справжнього миру на основі українського інтересу, в боротьбі за нього питання суверенітету, територіальної цілісності України та нашого цивілізаційного вибору не є і, я наголошую, не будуть предметом компромісу. Бо інакше або нас не буде, або ми будемо вже не ми, або тут будуть стояти воїни іншої держави. 
В питаннях же, які не є питанням «to be or not to be» (бути чи не бути – ред.) ми, звичайно, готові до дипломатичної гнучкості. Бо насправді легкої і простої дороги до миру нема, особливо у протистоянні з ворогом, чий військовий потенціал значно більший.
Ніхто більше за нас, українців, не прагне миру, бо ми, як ніхто інший дуже добре знаємо, що таке війна. І відчули її справжню ціну.
Ще раз наголошую, і «фітіль» війни, і ключі до миру знаходяться ні у Києві, ні в Брюсселі, ні у Вашингтоні. Вони знаходяться у Москві. Але мир нам принесе не умиротворення агресора… І не згода на умови Росії. До справжнього і справедливого миру нас приведуть лише зміцнення обороноздатності нашої країни, посилення нашої армії й укріплення дипломатичного корпусу, і збільшення єдності всередині країни. Забезпечити мир і перемогу має як міцний фронт, так і надійний тил, єдність і згуртованість суспільства у боротьбі з ворогом.
Посилити таку єдність має створення Єдиної Помісної Православної Української Церкви. Екзархи Вселенського Патріарха без жодних дипломатичних умовностей сказали мені, що процес надання автокефалії Україні виходить на фінішну пряму. Сказали це публічно. Я не знаю, коли саме  ухвалять Томос і коли його привезуть до Києва. Але точно впевнений, колесо цієї історії ми розкрутили так, що повернути назад його вже ніхто не зможе.
Ще сто років тому питання автокефалії було поставлене на порядок денний державним проводом Української Народної Республіки. 27 років тому Україна відновила свою боротьбу за автокефалію. Але вирішальними стали останні чотири роки спочатку тихої і кропіткої, а тепер вже публічної дипломатії, в тому числі за вашої, шановні народні депутати, допомоги.
Як і велить Святе Письмо, ми з вами точно не будемо поклонятися чужим богам. І у внутрішні справи церкви не буде втручатися держава, особливо іноземна держава.
Чому вони так б’ються за це?
Бо імперія втрачає один із останніх важелів впливу. Томос – це фактично ще один Акт проголошення незалежності України.  Для нас власна церква – гарантія духовної свободи. Це – запорука суспільної злагоди. Я гарантую, що держава поважатиме вибір тих, хто вирішить залишитися в тій церковній структурі, яка зберігатиме єдність з Російською Православною Церквою. І називати її так само і будемо для того, щоб полегшити розуміння. Але в той самий час я гарантую, що держава захистить, і не треба їх лякати, права тих священиків і мирян УПЦ Московського Патріархату, які добровільно приймуть рішення вийти з-під Москви, щоб разом з іншими православними творити Єдину Помісну Православну Українську Церкву.
Значення Томоса виходить за межі України. Це – падіння Третього Риму як найдавнішої концептуальної заявки Москви на світову гегемонію. Тут, на наших теренах, вирішується і майбутнє світового православ’я. Його з росіянами ми теж розуміємо абсолютно по-різному, і це ще одна з причин, чому нам з росіянами не по дорозі. У них церква – так звана скрепа авторитарного режиму. А ми як найбільша православна країна Європи продемонструємо, як органічно в одному національному організмі уживаються християнство східного обряду і демократія.
Зберегти демократію в умовах зовнішньої агресії було непросто. Хоча воєнний стан значно посилив би повноваження і можливості Президента. Я категорично відкинув пропозиції його впровадити. Навіть в умовах війни ми не обмежували політичних прав і свобод громадян, не впроваджували цензуру.
Конституційні можливості Президента, передбачені парламентсько-президентською моделлю, не дуже корелюють з тим ступенем відповідальності, яку суспільство традиційно покладає на всенародно обраного Главу держави. Але жодного разу, навіть у найважчі роки, коли країну буквально душило зашморгом внутрішніх та зовнішніх проблем, Президент не попросив про збільшення повноважень. Більше того, від деяких з них відмовився. Якщо ви не помітили – при призначенні суддів, в тому числі.
В країні працює система стримувань і противаг. Українці не схильні віддавати монополію на урядування одній політичній силі. Влада носить коаліційний характер. Коаліційним по суті є і наш Уряд. Коаліційною по суті є навіть найбільша парламентська фракція. При цьому ми знаходимо спільну мову, ухвалили всі разом рекордну кількість реформаторських рішень. Президент не дуже часто накладає вето на закони і жодного разу за всі роки не скористався своїм законним правом призупиняти рішення Кабміну із одночасним зверненням до Конституційного Суду.
Європейська стратегія диктує нам алгоритм розвитку політичної системи як парламентсько-президентської представницької демократії. При цьому країні потрібен Президент і Верховний Головнокомандувач для організації ефективного захисту країни. А це і є головним у роботі Глави держави.
Минулого року я відхилив численні пропозиції щодо конституційних змін у політичній системі. Вважаю, що перед виборами такі маневри не відповідають європейській  політичній культурі, яка вчить нас грати за правилами, а не з правилами.
Але  звичайно з інтересом стежу за суспільною дискусією. Категорично неприйнятними вважаю ті пропозиції, які просувають явно недемократичні моделі. Хтось відверто адвокатує «освічений авторитаризм», а хтось камуфлює його в «парламентаризм канцлерського типу».
Тільки, якщо вчитатися у зміст, а не в заголовок, там у канцлера повноважень більше, ніж у кайзера, а в «рейхстагу» – по суті однопартійна система. Режим одноосібної влади ні до чого доброго Україну на привів. Це урок, який треба запам’ятати абсолютно всім.
Примара авторитаризму не єдиний виклик, пов’язаний з прийдешніми виборами.  Актуальною є і загроза реваншу.  На жаль, на українській політичній шахівниці є фігури, які дозволяють Москві ходити собою. За чотири роки ми відновили  не лише армію, але й розвідку, тому маємо не приблизне, а доволі точне уявлення про плани Кремля. Відомо, як на базі п’ятої колони мріють сформувати потужну проросійську опозицію в новому парламенті, а якщо пощастить, то ще й зробити її учасницею нової коаліції з правом вето на європейську та євроатлантичну інтеграцію.
Ми бачимо, як п’ята колона піднімає голову, намагається зібрати до купи різні свої шеренги, користуючись перевагами демократії, активізується в інформаційному просторі. Наше завдання надзвичайно складне – дати їм відсіч не порушуючи норм європейської демократії.
Свою роль бачу в тому, щоби силою Закону і силою переконання не дати жодного шансу тим, хто міг би поставити під сумнів наш власний шлях, шлях незалежності, шлях європейської та євроатлантичної інтеграції!
Однак деякі українські політики тиражують фейки російської пропаганди, намагаються зняти з агресора  відповідальність за війну, цинічно перекладаючи  її з Росії на Україну.
Деякі телеканали, газети та інтернет-видання стали неприхованими рупорами російської пропаганди.
Я поділяю думку Голови Верховної Ради про те, що у період виборів питання інформаційної безпеки є одним із головних;  що частина нашого інформаційного поля так само окупована, як частина суверенної території.
Друзі я радий, що в парламенті теж усвідомлюють глибину цієї проблеми, хоча комусь це й нецікаво. В Україні все ще діє мережа російської агентури, яка бере під контроль медіа, плодить «незалежні» громадські організації.
Вони дійсно незалежні, але незалежні від України, але підконтрольні Кремлю, і роздмухують антиукраїнські, антиєвропейські та антиамериканські настрої.
Отож, підтримую ідею законопроекту про реєстрацію агентів впливу держави-агресора Російської Федерації. 
Наголошую, саме держави-агресора, тому такий Закон жодним чином не вплине ані на громадянське суспільство, ані на мас-медіа, ані на свободу слова. 
Хотів би також закликати не руйнувати країну популізмом, тверезо оцінювати безпрецедентну складність викликів та загроз, які постали перед Україною. Адже більшість із них не мають простих рішень. Не вірте цьому.
Власний досвід навчив мене, як важливо дуже обережно і відповідально ставитися до тих обіцянок, які даєш людям. Понад чотири року тому я заявив, що АТО триватиме години, а не місяці. Я шкодую, що породив завищені очікування. Тому кілька тижнів тому я перепросив, що подав надію, яка не збулася. Звісно, попросив за це вибачення, але хотів би, щоби ця історія стала уроком не лише для мене, а й для всіх українських політиків.  
Реагувати на всі ризики і загрози маємо шляхом відповідального вибору, коли треба буде не лише обрати Президента й новий Парламент, але й точно підтвердити незмінність нашого проєвропейського державного курсу.
До початку виборчого циклу залишається мало часу. Вже зовсім близько 31 березня, а там не за горами і парламентські вибори.  Дякую народним депутатам за те, що цього тижня ви ухвалили закон, який розблоковує процес ухвалення ЦВК.
Я як Президент гарантую вільні, чесні й демократичні вибори Глави держави, нового Парламенту, органів місцевого самоврядування так, як вони були проведені в 2014-15 роках.
Процес волевиявлення має відповідати нашій європейській стратегії і ще раз зарекомендувати Україну як лідера в дотриманні стандартів демократії на пострадянському просторі.
Певен, що в партійні програми вже у надцяте повписували обіцянку скасувати депутатську недоторканність. Наполягаю на невідкладному голосуванні відповідних змін до Конституції. Максимально спростив вам завдання, шановні народні депутати, запропонувавши ввести цю норму з наступного скликання. Конституційний Суд дав добро. Настав момент істини. Будьмо чесними з народом. Прошу вас проголосуйте. А якщо ні, то тоді більше не обіцяйте цього ніколи. Це чесно.
Дорогі українці!
Шановні народні депутати!
Наша європейська стратегія  – це двосторонній рух. Не лише членство України в Євросоюзі, а й глибинна внутрішня європеїзація України.
Стати європейською країною означає повністю сприйняти європейський дух політичних свобод, чесної конкуренції і рівності можливостей. Це те, що називається порядком відкритого доступу. Країни Європи йшли до нього століттями. Нам цим шляхом треба промчати максимум за десять років.
Українська економіка для прискорення зростання потребує колосальних інвестицій і нових робочих місць. У рейтингу Всесвітнього банку Doing business Україна за п’ять років піднялася на шістдесят одну сходинку. Лише за рік ми з вами прийняли Закони, які безпосереднім чином впливають на покращення інвестиційного клімату: про приватизацію; нарешті скасували сумнозвісний валютний декрет, якому було вже 25 років; прийняли Закон про валюту; про товариства з обмеженою та додатковою відповідальністю. Дякую вам за те, що підтримали пропозицію Президента про єдине вікно на митниці. Забезпечено макрофінансову стабілізацію і точний вихід України із зони ризику по дефолту. 
Інвестори помітили  результати антикорупційної стратегії, такі як впровадження ProZorro, яку визнали найпрозорішою у світі системою державних закупівель; електронне автоматичне відшкодування ПДВ; очищення від корупції газового сектору; початок створення Вищого антикорупційного суду тощо. В шість мільярдів доларів щорічно оцінюють експерти економічний ефект від цих антикорупційних заходів.
Минулого тижня я був присутній на підписанні двох великих інвестиційних угод на загальну суму майже в мільярд доларів. Це лише минулого тижня. Одна з них стосується альтернативної енергетики, інша – найбільша інвестиція в АПК за часи незалежності буде робитися на території чотирьох українських областей.
Отже, іноземні інвестори вірять в перспективу нашої країни і створюють тут нові робочі місця. На наш ринок один за одним виходять кілька світових торговельних брендів. Напевно, у передчутті зростання купівельної спроможності українців.
Це – позитивна тенденція, яку нам треба посилити. Ще до виборів ми б могли ухвалити Закон про податок на виведений капітал, який підтримує саме українського виробника. Хоча правильніше було б його називати податком на виведення капіталу. Не треба виводити – вкладайте в Україну, бо він стимулює вкладати у виробництво. І Закони про концесії, про процедуру банкрутства, про бізнес-омбудсмена. Про посилення персональної відповідальності працівників контролюючих органів.
Нарешті, дуже важливим є законопроект «Про Національне бюро фінансових розслідувань». На жаль, його в парламенті поклали під сукно, бо нібито він посилює повноваження Президента. Звичайно за півроку до виборів дякую за таку позитивну оцінку моїх подальших політичних перспектив. Але Закон про інше – про захисні бар’єри для бізнесу від тиску цілого сонму різних правоохоронних органів. Ми маємо це припинити. Це чесно по відношенню до українського бізнесу.
Я не втрачаю надії на підтримку вами цього законопроекту, так необхідного для покращення інвестиційного клімату.  
Водночас розумію, що, на жаль, немає шансів на виважене і державницьке рішення  щодо створення цивілізованого ринку землі. Зараз це буде важко провести.
Якщо кого цікавить, як цей глухий кут вписується в нашу європейську стратегію, хотів би нагадати, що Європейський суд з прав людини визнав, що мораторій на вільний ринковий обіг землі порушує права українців. 
Кроки із покращення інвестиційного клімату і створення робочих місць мають супроводжуватися продовженням політики легалізації зайнятості і зростання заробітних плат, що в свою чергу дасть можливість підвищувати пенсії. На моїх регулярних, разом з Урядом та силовиками, зустрічах з бізнес-асоціаціями роботодавці дедалі частіше скаржаться не на тиск, а на дефіцит робочої сили.
Залізну завісу на кордоні, як в радянські часи, ніхто ставити не буде.
Дорогі роботодавці, вихід один - збільшуйте зарплати, якщо не хочете, щоб українці їхали за кордон, а працювали у нас. По ринку заробітної плати ви маєте бути конкурентноздатними. Я вже говорив про те, що Україна стає частиною єдиного європейського ринку праці, і тут теж нікуди не дітися від конкуренції.
Дорогі українці!
Дим війни ще не розвіявся над цією частиною Європи. Але крізь нього вже чітко видно - Україна може стати і стане новою історією успіху, новим простором європейського зростання. Як сформулював це буквально днями один закордонний друг нашої країни «за останні чотири роки Україна знайшла свою ідентичність і утвердилася в якості динамічної європейської сили».
Що нам потрібно?
Треба бути сміливими. Для цього треба мати бачення майбутнього. Те, що англійською мовою називається «vision». Воно у нас є. Ми знаємо, що немає більш переконливого аргументу на користь європейської України, ніж успіх.
Наступному поколінню українців маємо передати успішну європейську Україну. І саме так і станеться, якщо лише не віддамо країну до рук реваншистів, популістів і демагогів.
Слава Україні!"
34,"
Виступ Президента на 15-й щорічній зустрічі Ялтинської європейської стратегії (YES)
",https://www.president.gov.ua/news/vistup-prezidenta-na-15-j-shorichnij-zustrichi-yaltinskoyi-y-49590,14 вересня 2018 року - 13:30,"Перш за все хочу подякувати Віктору Пінчуку, пані Олені, YES за цю фантастичну подію.
Подивіться як змінився наш «Арсенал», як футуристично він зараз виглядає – підходу до аудиторії, до тих, хто виступає.
Я дякую за це стратегічне бачення майбутнього, яке сьогодні ми маємо обговорити.
Я дякую за те, що ми продовжуємо традицію, яку ми встановили на минулій Ялтинській конференції – ми віримо, що наша зустріч наступного року відбудеться в Ялті. Не колись, а наступного року. Ми маємо бути оптимістами.
Шановні пані та панове!
Дорогі співвітчизники, які дивляться зараз нас у прямому ефірі!
Я щиро радий вітати вас на ювілейній зустрічі Ялтинської європейської стратегії. Мені здається, ми вже довели не один раз, що це найкраще місце для того, щоб обговорювати стратегію і я з приємністю зараз бачу величезну кількість щирих друзів України. Я хотів би перш за все подякувати кожному з вас за вашу тверду, незмінну та багаторічну підтримку нашої держави, яку ви демонструєте не тільки словами, а конкретними справами, конкретними діями.
Я хотів подякувати пані Керсті Кальюлайд, хотів би сказати, що Президент Естонії є яскравий приклад особистого лідерства у підтримці України.
І я радий вітати великого друга мого і великого друга України Валдіса Домбровскіса. Я дякую, що сьогодні підписаний документ, який ми сьогодні підпишемо – документ про надання Україні макрофінансової допомоги, про яку ми домовились на саміті «Східного партнерства». Спасибі за рішення продовжити санкції проти понад ста п’ятдесяти фізичних осіб та близько п`ятдесяти російських компаній. І новина про те, що Суд Євросоюзу зараз відмовився знімати санкції з російських компаній, з російських банків нас теж, як ви розумієте, порадувала.
Окремо хотів би привітати гостей із Сполучених Штатів Америки. Відносини між Києвом і Вашингтоном ніколи, наголошую, ніколи не були такими близькими і такими ефективними, як в останні роки. І до цього, щоб це відбулося, стало реальністю, долучилося дуже багато людей і з Білого дому, і з Капітолію. Але особливо хотілося б згадати сенатора Джона Маккейна і його дуже унікальну роль в підтримці нашої держави. Він по-справжньому був великим другом України, він був відданим захисником західних цінностей і робив все можливе, щоб укріпити трансатлантичну єдність. Я нещодавно повернувся з Вашингтону, де ми брали участь в просто унікальній церемонії прощання з сенатором – я був вражений цим і не міг в цей час не бути там. Земля йому пухом.
Друзі, приємно бачити також наших партнерів з Північноатлантичного альянсу. Наш  діалог з НАТО вже  давно вийшов за межі партнерського на рівень справжніх союзників. Ми маємо чітко це усвідомлювати. Я хочу подякувати і нинішнього Генерального секретаря Єнса Столтенберга, і великого друга України Генерального секретаря Расмусена – ми вітаємо вас і спасибі, що ми разом.
Шановні друзі, учасники Форуму!
Багато що змінилося за рік з минулої Ялтинської конференції. Але «Наступний рік у Ялті» - залишилося. За рік, що минув, багато хто, напевно, пригадує  тодішню нашу дискусію. Це була гостра дискусія. Одним із її результатів, пам’ятаєте як гостро стояло питання Вищого антикорупційного суду? Чи буде чи ні він створений? Хочу скористатися цією можливістю – сьогодні 14 вересня, 15 закінчується термін прийняття документів від кандидатів на посаду суддів Вищого антикорупційного суду. Молоді, амбітні, справжні патріоти і професіонали – хто ще не встиг або не вирішив подавати чи ні – прошу брати участь в конкурсі. Без вас цього не має відбутися. Це ваша роль в побудові нової України. Ваша роль у візії нового майбутнього України як країни, яка успішно долає корупцію.
За цей рік ми також ухвалили низку інших важливих реформаторських рішень. Ми прийняли Закон «Про національну безпеку України». Чому це так важливо? Тому, що нарешті він відкриває, створює всю законодавчу базу і відкриває з боку України двері до Північноатлантичного альянсу. Нагадаю, що чотири роки тому, коли я був обраний Президентом, на законодавчому рівні офіцерам НАТО було заборонено входити і до Генерального штабу, і до Міністерства оборони. Був прийнятий Закон про кібербезпеку, проведена медична, освітня реформа, надзвичайно революційний реформаторський Закон про приватизацію. Нарешті скасований валютний декрет, який, мені здається, ще Леонід Данилович підписав уже 25 років тому про обмеження валютної свободи. Тоді це був вимушений крок. І зараз ми з впевненістю дивимося в майбутнє і тому прийняте це рішення.
Ще один рівень свободи у прямому діалозі з бізнесом, виконуючи побажання бізнесу, коли у нас є через безвізовий режим свобода руху людей, свобода руху товарів через поглиблену та всеохоплюючу зону вільної торгівлі, вільний рух послуг і вільний рух капіталів. Це ознака цивілізованої європейської країни. Нарешті прийняті закони про акціонерні товариства та товариства з обмеженою та додатковою відповідальністю. Дякую Парламенту, що він проголосував президентські пропозиції до Закону про єдине вікно на митниці – не треба ходити по всяких чиновниках, бюрократах, а інколи корупціонерах – треба обмежити контакти людини і держави і зробити їх максимально прозорими. .
Так, ми не стоїмо на місці, і піднялися у світовому рейтингу інновацій. ProZorro стало не лише символом антикорупції. Воно побудоване на хмарних технологіях, на відкритому коді, SCRUM-технологіях. Запущено єдиний веб-портал використання публічних коштів з десятками мільйонів документів  у форматі відкритих даних. Немає більше бар’єру для того, хто хоче брати участь у цьому процесі. Електронні державні послуги стають, нарешті, символом нашого життя. Багато було розмов про blockchain. Розпочато, нарешті, процес переведення на blockchain Державного земельного кадастру, Реєстру речових прав.  Національний банк готується до запуску національних електронних грошей.
Реформа системи охорони здоров’я, яка була підтримана багатьма з вас і відбулася дякуючи вам зараз передбачає, уявіть собі, запуск телемедицини на селі, рятуючи життя тисяч українських селян. І високий динамізм в інноваціях характерний зараз і для української фармацевтики. Ми впроваджуємо інновації в освіті, в школах та університетах. Друзі, батьки. В кого цього року діти пішли у перший клас – це інша школа. Це не просто слоган «Нова українська школа» - це школа, де дітей поважають, де вони не сидять в класах, де вчителі, які пройшли перепідготовку, шанують і діти прагнуть вже йти назад до школи. Витратьте час, прийдіть у перший клас і подивіться як змінилася і що означає нова українська школа.
Друзі, IT-галузь зараз формує 3% ВВП, а в структурі українського експорту нарешті посідає третє місце після агрокомплексу та металургії. На стику АПК та IT народжується нова галузь – agritech. Цього слова не було ще декілька років тому.
Різні, звичайно, є різні думки про інвестиційний клімат в Україні. Ми тішимося, що Україна крок за кроком піднімається вверх по сходах. З одного боку, - визнаний  у всьому світі рейтинг Doing business Світового банку, де за п’ять років ми піднялися на шістдесят одну сходинку. Але під час Ялтинської конференції ви почуєте від окремих українських політиків, які виступатимуть тут цими днями і розкажуть, напевне, який поганий цей інвестиційний клімат. Але напевно більшою мірою слід зважати тут на думку самого бізнесу. Лише у вересні дали старт кільком великим інвестиційним проектам. Півтора тижні тому за моєю присутністю був підписаний документ, де норвежці вкладають півмільярда доларів у відновлювальну енергетику на Півдні України. Також на цьому тижні саудівська компанія як результат ефективних переговорів і мого візиту до Ер-Ріяду наприкінці минулого року було прийнято рішення про інвестиції великої кількості коштів в український АПК. Я не маю права називати суму, але можу наголосити, що це - найбільший інвестиційний проект в сільськогосподарському секторі за всю історію незалежної України. Двісті мільйонів доларів було витрачено німецькою компанією на завод, який щойно відкрився на Житомирщині. Що це означає? Великі іноземні інвестори вірять в перспективу нашої країни, створюють робочі місця. І це попри те, що війна з Росією все ще триває. Загалом, капітальні інвестиції за підсумками першого півріччя зараз зросли на астрономічні 26,5%.
Один за одним на наш ринок виходять кілька найбільших світових торговельних брендів. Напевно, у передчутті зростання купівельної спроможності українців внаслідок проведених і намічених реформ. 
Є спокуса розповісти вам  - друзі, на 3,6 % зріс ВВП у другому кварталі, друзі – скорочений дефіцит бюджету і це під час війни. Друзі, у нас співвідношення суверенного боргу до ВВП у 2016 році було більше 82%. Як ви думаєте, скільки зараз є співвідношення державного боргу на середину року? 63. Друзі, стабільна і ефективна функціонуюча банківська система, дякуючи нашій ефективній роботі…
Але не про це я хочу поговорити. Позитивні новини в наш негативно орієнтований інформаційний простір дійсно можуть запустити лише за допомогою такої важкої артилерії, якою є виступ Президента на YES. Але, згідно Конституції, чітке є розмежування, в тому числі і відповідальності, і Уряд відповідає за соціально-економічну ситуацію і я впевнений, що завтра у вас буде можливість обговорити її з Прем’єр-міністром і він надасть більш докладну інформацію про ті досягнення і ті плани.
Я ж у своєму виступі хотів би зосередитися на питаннях стратегії, якій би були підпорядковані усі наші кроки протягом останніх чотирьох років, і яка точно зорієнтована на майбутнє. Майбутнє, яким ми хочемо створити це майбутнє – майбутню кращу Україну і передати тому новому поколінню, про яке сьогодні так чудово говорив Віктор у своєму вступному виступі.  
Бо в незалежній Україні вже виросла та оперилася нова генерація, яка нарешті відчуває свою приналежність до Європи. Власне, їм, я так розумію, і адресований сьогоднішній форум. І не тільки тим, хто тут присутній, а й тим, хто побачить це по телебаченню,  Ютубі, в Інтернеті.
Бо ми з вами зібралися в такій компанії для того, щоб обговорити стратегічні цілі, які стоять перед Україною як частиною спільноти демократичних держав світу в умовах російської агресії проти нашої держави, в умовах гібридної атаки не тільки на Україну – гібридна атака здійснюється на Євросоюз, гібридна атака здійснюється на Сполучені Штати… В умовах сплеску правого та лівого популізму; в умовах тих змін і трансформацій, які відбуваються з  Євросоюзом, які відбуваються зараз з НАТО звичайно, що ми коли із зацікавленням, а коли і з занепокоєнням спостерігаємо за цими процесами. Але я хотів би окремо наголосити – і у мене як Президента, і у моєї команди, і в Україні немає жодного сумніву у здатності ЄС та Північноатлантичного альянсу долати внутрішні кризи і виходити з них сильнішими.
В мене не було в цьому сумніву в 2016 році, коли всі говорили, що в наслідок виборів єдність ЄС буде зруйновано, в мене не було сумнівів в 2017 році, коли всі говорили про небезпеку приходу популістів до влади в ЄС. Хотів би твердо наголосити – в мене немає жодного сумніву і зараз.
Шановні пані та панове!
П’ятнадцять років тому, коли друзі України вперше зібралися в Ялті, ми всі ще блукали лабіринтами багатовекторності, а нашу європейську та євроатлантичну перспективу здатні були бачити лише дуже-дуже далекозорі і дуже оптимістичні стратеги.
Якою була тема першої зустрічі «Ялти»? «Нові кордони Європейського Союзу». Тоді, дві тисячі четвертого року, Європейський Союз щойно збільшився на десять членів: Польщі під керівництвом пана Олександра Кваснєвського, Президента Польщі, вісім з яких – це країни колишнього радянського блоку.  І на той момент вже відбулося і розширення НАТО, до якого приєдналися народи Балтії, народи Центральної Європи. А  ми, українці, тим вікном можливостей не скористалися, на жаль. Натомість отримали тривожний дзвінок з Тузли. Отримали, але не почули. Не почули з усіма негативними наслідками. І один з них – це те, що Ялтинський форум, Ялтинську конференцію ми проводимо не в Ялті, а в Києві… Але твердо віримо – наступного року у Ялті. З впевненістю і надією, що на Південний берег Криму ми з вами обов’язково повернемося.
Найглибше, особливо після того, як були продемонстровані ці кадри,  мені врізався у пам’ять форум тринадцятого року. І це не лише дискусія з …. як символом «русского мира», бо ми відчайдушно тоді боролися за підписання Угоди про асоціацію.  Ми буквально на аркані тягнули Януковича до Вільнюса, не уявляючи, наскільки міцно він пов’язаний московськими мотузками.
Ми до останнього не втрачали віру, не розуміли, що це було неможливо.
Ми не змогли тоді запобігти найгіршому сценарію. А нав’язана Україні позаблоковість з точки зору забезпечення національної безпеки виявилася знаряддям ще більш нікчемним, ніж пріснопам’ятний Будапештський меморандум.
До речі, ми пригадуємо не лише Будапешт, але й Бухарест. З одного боку, саміт НАТО 2008 року ухвалив надзвичайно важливе для нас рішення, що двері Альянсу для України і для Грузії відкриті. А з іншого - Україні та Грузії, ми маємо відверто про це казати – Україні і Грузії не запропонували тоді план дій щодо членства. Що це було? Як це назвати? Умиротворення потенційного агресора. Це не один раз уже бувало в людській історії і в європейській історії. І як тоді, так і в 2008 році це не спрацювало. Бо Росія це сприйняла не як умиротворення, а як слабкість Заходу, як карт-бланш до застосування сили до будь-якого сусіда. І того ж року, буквально через декілька тижнів після саміту, напала на Грузію. І для всіх тверезомислячих політиків та експертів вже тоді мала стати очевидною і смертельна загроза для України.  
Часом здавалось, що все було вирішено за нас і без нас. Україну віддали назад в імперію. Перетворили в колонії і без нас розширився Європейський Союз. З іншого боку – формувався «русский мир», «російський світ», в лещата якого пхали Україну. І такою мала бути реальність поділеного континенту.  Але, як сказано в Біблії, «дух дихає там, де хоче». І європейський дух, дух демократії, дух свободи охопив Україну, насамперед молодь, нове покоління, яка першою вийшла на Євромайдан. І історія твориться не там, де все вже вирішено політиками, а там де воля людей ламає часом плани політиків. І дерево історії проростає через накатаний асфальт.  Саме так відбулося в нашій державі, в Україні в 2014 році.
Ми твердо стали на шлях європейської та євроатлантичної інтеграції. І провідні зорі, які світять нам в дорозі – це зірки прапору Європейського Союзу. А компас України – це той, що намальований на емблемі НАТО. А з радянського минулого та російських народних казок ми дуже добре пам’ятаємо, як небезпечно озиратися назад. До речі, в Біблії про це теж сказано.
Боротьба за підписання Угоди про асоціацію відбувалася у всіх на очах. Про драматичні перипетії нашої боротьби з Росією уже на полі європейського континенту за ратифікацію цієї Угоди, яка тривала три роки – всі пам’ятають референдум в Нідерландах, всі пам’ятають спроби зриву в європейських парламентах, ви про це дізнаєтеся не зараз, бо я мемуари ще писати не збираюся, принаймні це не скоро буде. Але можу твердо сказати, що Росію ми переграли, і вже понад рік, як Угода про асоціацію з ЄС набула чинності. Вона щодня доводить свою дієвість і правильність. Сьогодні як анекдот можна дивитися розрахунки вчених Януковича про 150 млрд втрати у зв’язку із запровадженням угоди. Все з точністю до навпаки. Частка Євросоюзу в експорті коливається від сорока двох до сорока трьох відсотків, стрімко наближаючись до 50%. Це є вагомий компенсатор тих втрат, які через війну, гібридну агресію, економічну блокаду та закриття ринків спричинила нам РФ.
Днями очікується видача десятимільйонного українського біометричного паспорта. Десять мільйонів людей, десять мільйонів дали відповідь усім тим, хто намагався применшити значення безвізу, що він нікому не потрібен, хто переконував, що він не цікавий українцям. Але, попри цю промовисту цифру, я залишаюся при думці, що символічна, політична цінність безвізу набагато перевищує його практично-прикладне значення. Це, ми, українці, руйнуємо ті бар’єри, які свого часу звела імперія, залізну завісу, між нами та нашими європейськими сусідами.
Цьогорічний саміт Україна-НАТО підтвердив євроатлантичну перспективу великої європейської країни. І ініціатива зафіксувати курс на НАТО в Конституції це не лише сигнал суспільству про твердість намірів. Це не лише намір зайвий раз помахати рукою Москві - «до свиданья, наш ласковый миша, возвращайся в свой сказочный лес!». Це месидж і нашим західним партнерам: «Раз ви неодноразово вже нам сказали, що двері відкриті. На закритому засіданні саміту абсолютно всі керівники ЄС твердо наголосили, що пане президенте двері НАТО для вас відкриті. Та ми ніколи і не сумнівалися, відверто кажучи. Ми обов’язково ними зайдемо. І ми обов’язково повернемося у велику родину європейських народів».
Скидаємо один за одним ланцюги, якими імперія приковувала до себе, створюючи з України колонію. Що відбувається зараз? Дуже просто – деколонізація. Імперія зацікавлена тримати колонію бідною, нерозвинутою і залежною в економічному, торгівельному, гуманітарному і політичному сенсі. До речі, і в духовному також.
Молюся і роблю все, на що тільки Господь дав мені сил, аби Православна Церква України, нарешті, здобула Томос про автокефалію. Друзі, на минулій «Ялті» ми про це навіть мріяти не могли. Без Божої допомоги і без рішучих зусиль всього українського суспільства це було би неможливе. А зараз подивіться на істерію, яку ми бачимо з Москви, при чому скрізь – починаючи від московських каналів і закінчуючи абсолютно нецерковними висловлюваннями їхніх церковних ієрархів.
Дуже важливо, що ми вже отримали низку дуже позитивних сигналів від Вселенського Патріархату, і вони надихають. Питання Томосу, хочу окремо наголосити, виходить далеко за межі церковного життя. Бо Єдина помісна Церква – це не є загроза конфлікту, як дехто хотів би прагнути цього. Ні, ми цього не допустимо. Єдина помісна православна соборна Церква - запорука суспільної злагоди, єдності нашої держави. Це – гарантія нашої духовної незалежності від Москви, на жаль, яка й досі перебуває в полоні хибного уявлення, що ніби тут, у нас, її канонічна територія. Вересневий Синаксис, збори архієреїв Вселенського Патріархату, начисто розвіяв ці хибні ілюзії Москви.
Питання Томосу виходить далеко за межі України. Бо українці всього світу також отримують свою церкву. І тут ще одна важлива характеристика. Тут розсипається, мов картковий будиночок, концепція третього Риму як найдавнішої заявки Москви на світову гегемонію в сфері релігії. Тут, у нас, вирішується і майбутнє світового православ’я. Його з росіянами ми теж розуміємо по-різному, і це ще одна з причин, чому нам не по дорозі. Нам з росіянами не по дорозі. У них церква – так звана скрепа авторитарного режиму. А ми як найбільша православна країна Європи продемонструємо, як органічно в одному національному організмі уживаються християнство східного обряду і демократія.
В ширшому світовому і європейському контексті слід розглядати і наші європейські та євроатлантичні прагнення. Не лише нам потрібні Євросоюз та НАТО. Рівно настільки і ми необхідні їм. Не тільки НАТО дасть нам дієві гарантії нашої безпеки, але й ми з нашою новою армією, яку більшість з вас мала можливість бачити декілька тижнів тому на військовому параді, присвяченому 27-річниці нашої незалежності, істотно зміцнимо його східний натівський фланг. І до Альянсу, хочу окремо наголосити, ми прямуємо не з порожніми руками. Три роки ми дякуємо за світову солідарність, але ми самостійно захищали, відновивши наші Збройні Сили, кожний клаптик української землі. Ми де-факто пропонуємо цьому оборонному блоку одну із найсильніших армій на континенті. І головне, у нас є унікальний досвід як захищатися і, я відкину дипломатію, як бити російського агресора.
Україна – це величезний потенціал людської сили. Україна – це величезний потенціал людської віри, і ми це неодноразово демонстрували. Україна є єврооптимістичною країною з унікальною вірою в Європу. Щодо Євросоюзу, то хочу наголосити, що довершеним і завершеним цей грандіозний історичний проект може стати лише з Україною. Чому? Тому що, дорогі мої, ніякий не Урал, а наш північно-східний кордон і є кордоном сучасної європейської цивілізації. Український кордон – не Урал.
Чому так? Згадайте минулу неділю, кадри з РФ. Поліція лупцює дітей по всій країні. Лідер парламентської фракції б’є мітингарів, погрожуючи кожного на мітингу запроторити за грати на три роки. Керівник найбільшого силового відомства погрожує зробити «соковиту відбивну» з одного із лідерів опозиції. Глибинні політико-культурні відмінності це теж причина, чому нам треба остаточно розмежуватися з імперією, вийти із сфери російського впливу.
В цьому історичному процесі ми відстаємо від наших сусідів. Ми ще не повною мірою і не у всіх сферах покінчили зі своїм постколоніальним статусом. Остаточною перемогою у цій боротьбі стане наш вступ до Євросоюзу та НАТО. Я не є романтиком, певною мірою. І абсолютно чітко розумію, що до цієї мети ще не близько, і було би великою помилкою зараз називати дату її виконання і досягнення. Війна та спротив сил старого внесли часові корективи в цю нашу стратегію, але не вплинули і не вплинуть на її зміст.
Напевно, за останні роки влада зробила чимало тактичних прорахунків. І за це на мені особисто лежить частина відповідальності. Але я точно знаю, що ми нічим не схибили і не погрішили у питаннях стратегії! Стратегія – правильна і безальтернативна.  І зробити нам всім разом треба набагато більше, ніж зроблено. 
Звичайно, не може бути успішною та держава, яка покладається лише на зовнішню допомогу. Ми дедалі більше уваги  приділяємо опорі на власні українські сили. Подолавши спричинену війною економічну кризу, ми значно впевненіше зараз стоїмо на ногах. В принципі могли би вже і відмовитися від зовнішніх запозичень, якби не необхідність гасити давні борги. Бо одні з тих, хто критикує нас за співпрацю з МВФ – до речі, мені приємно чути, що МВФ заявив, що це найбільш успішна програма з усіх програм існування незалежної Української держави із співпраці з Фондом і Україна зараз є success story on the emerging market. Ті, хто звинувачують у співпраці, забувають, що з сьомого по десятий рік державний борг збільшився на 26 мільярдів доларів. А інші не можуть пригадати, що з десятого по чотирнадцятий він зріс ще майже на 20 мільярдів доларів. А віддавати нам, і наступного року – пікові виплати з державного боргу. Хочу наголосити, як не дочекаються ті, хто пророкував дефолт країни в 2014-2015 роках, коли в нас було ледь 5 млрд золотовалютних резервів, так і не дочекаються жодної дестабілізації зараз. Ми знаємо, що ми робимо, і ми захистимо Україну у фінансовому плані.
Шановні пані та панове!
Майбутнє України значною, якщо не вирішальною мірою, залежить від виборчого циклу 2019 та 2020 років. Безумовно, як Президент я гарантую вільні, чесні й демократичні вибори глави держави, нового парламенту, органів місцевого самоврядування. Ми захистимо вільне волевиявлення громадян. Процес волевиявлення має відповідати нашій європейській стратегії і ще раз зарекомендувати Україну як лідера в дотриманні стандартів демократії на пострадянському просторі.
В умовах зовнішньої агресії ми відмовилися від воєнного стану і взагалі від будь-яких обмежень політичних прав і свобод громадян. Це моя принципова позиція. Але, звичайно, що війна точно накладе свій відбиток на характер кампанії. На жаль, на українській політичній шахівниці є фігури, які дозволяють Москві ходити собою. За чотири роки ми відновили не лише армію, але й розвідку, - ми в цьому мали переконатися 7 вересня, в День розвідки, тому маємо не приблизне, але абсолютно точне уявлення про плани Кремля. Знаємо, кого там хочуть бачити у другому турі президентських виборів, і, слава Богу, мого прізвища там, в планах Кремля, немає.
Відомо, як на базі п’ятої колони мріють сформувати потужну проросійську опозицію в новому парламенті, а якщо пощастить, то ще й зробити її учасницею з правом вето на європейську та євроатлантичну інтеграцію. Горизонт їхнього планування сягає осені двадцятого року, коли за наслідками вже місцевих виборів в окремих обласних радах проектується створення лояльних до Москви політичних більшостей.
Суть всього цього можна визначити одним словосполученням – загроза реваншу і ревізії європейської стратегії, повернення України до імперського стійла. Безумовно, цю загрозу не слід перебільшувати. Я твердо переконаний, що європейські прагнення більшості українців і зараз, і в майбутньому є очевидні. Але недооцінювати її також не слід. Наш ворог досконало володіє усіма прийомами гібридної інформаційної війни. Боротися з російською пропагандою було б простіше, якби ключові її антиукраїнські тези не допомагала поширювати значна частина українського політикуму. Особливо цинічно й гидко це виглядає, коли українські політики виступають адвокатами Путіна, російських збройних сил, знімаючи відповідальність за війну з Росії та спробуючи перекласти її на Україну.
Російське втручання у виборчі процеси – це не суто українська проблема, як це було років двадцять тому. Хрестовий похід Кремля проти демократії, проти свободи набув характеру світової гібридної війни. Дуже добре, що ми зараз координуємо свої зусилля із західними партнерами для вироблення надійного механізму упередження стороннього втручання у виборчий процес.
Найкращий спосіб захистити Вільний Світ – це захисти Україну. І я вдячний Джареду Коену, з яким я зустрівся вчора і він мене просто вразив, ми мали фантастичну бесіду і я йому вдячний за це влучне формулювання аксіоматичної істини. Це він сказав і я повністю підтримую. Дуже важливо, що дискусія на цю тему запланована сьогодні і завтра на Форумі.
Минулої суботи уряд Данії представив план протидії російському втручанню у виборчий процес. Президент Макрон прямо заявив, що Путін хоче розвалити Євросоюз. Президент Трамп підписав позавчора указ, що дозволяє застосовувати санкцій за втручання у виборчий процес проти іноземців. 
Дехто у нас ображається, що санкції у зв’язку з анексією Криму та окупацією Донбасу виглядають не такими жорсткими. І ми постійно маємо звіряти годинники з тим, що впроваджено згодом у відповідь на втручання у вибори чи на хімічну атаку в Солсбері… По-перше, річ у тім там немає українських громадян, в тому числі тих, хто проживають в Криму і в Росії, і давно вже прийняли російське громадянство. І закон треба вдосконалити. Але, з іншого боку, надзвичайно важливо, що санкції проти Москви  тепер пов’язані не лише з Україною. Це означає, що в світі приходить тверезе розуміння, що Росія це не лише наша проблема. Що Росія є загрозою для усього цивілізованого світу і демократичного світу, яка хоче скористатися принципами і правилами дипломатії, щоб досягти цілей гібридної війни. А політики, які закликають до зняття санкцій, діють не тільки проти України, а й проти всієї трансатлантичної спільноти.
Шановні пані та панове!
Власний досвід навчив мене, як важливо дуже обережно і відповідально ставитися до тих обіцянок, які даєш людям. Понад чотири року тому я заявив, що АТО триватиме години, а не місяці. Ще раз наголошую - шкодую, що породив завищені очікування. Тому кілька тижнів тому перепросив, що подав надію, яка не збулася, що дав обіцянку, яка не справдилась. Я попросив за це вибачення.
Але хотів би, щоби ця історія стала уроком не лише для мене, а й для всіх українських політиків. Закликаю змагатися реальними програмами, а не фантастичними обіцянками про те, що з неба падатиме манна, гори будуть золотими, ріки молочними, а береги киселевими. Закликаю не руйнувати країну популізмом, тверезо оцінювати безпрецедентну складність викликів та загроз, які стоять перед Україною.
Бо ми зараз з вами прямуємо власним шляхом. З пункту А, який словами українського мислителя минулого століття Миколи Хвильового зветься «Геть від Москви», до пункту Б - «Дайош Європу». Такий дещо незвичний для нас мовний оборот широко вживався в українській мові в двадцяті роки минулого століття.
Відповісти на всі ризики і загрози маємо шляхом дуже відповідального вибору, коли треба буде обрати не лише Президента й новий парламент, але й підтвердити незмінність нашого проєвропейського незалежного державного курсу. Я не маю жодного сумніву, що це так і станеться, і ми з вами в цьому переконаємося, коли зустрінемося дев’ятнадцятого і двадцятого років.
Свою роль бачу в тому, щоби силою закону і силою переконання не дати жодного шансу тим, хто міг би поставити під сумнів наш власний шлях, шлях нашої незалежності, шлях державотворення, шлях український, шлях європейської та євроатлантичної інтеграції.
Європа знаходиться теж перед вибором. Вибором дуже простим і дуже складним. В її двері стукає країна, яка мріє бути частиною європейського дому та вільного світу та яка вже проходить необхідний шлях. Україна ухвалила власне рішення. ЄС має, нарешті, прийняти своє. ЄС має пройти свою частину шляху, Україна – свою.
Дим війни ще не розвіявся над цією частиною Європи. Але крізь нього вже чітко видно: Україна може стати і стане новою історією успіху, новим простором європейського зростання. Для цього треба бути сміливим, рішучим. Для цього треба мати бачення майбутнього, про яке, я сподіваюся, сьогодні і завтра, буде розмова. Англійською мовою це називається vision. Хочу, щоб всі переконалися, що у нас цей vision існує.
Ми знаємо, що немає більш переконливого аргументу на користь європейської України, ніж успіх.
Успіх – це наша відповідальність і наша частина шляху. Якщо подивитися на цифри економічного зростання та компанії, які приходять до нас – ми рухаємося по ньому. Якщо прислухатися до голосу людей – очевидно, ми рухаємося недостатньо швидко. Тож, не потрібно викручувати кермо. Потрібно перемкнути швидкість і набрати розгон.
Наступному поколінню українців маємо передати успішну європейську Україну. Головне не помилитися на виборах наступного року. Але я неодноразово мав можливість переконатися у відповідальності і мудрості українського народу.
Next year in Yalta.
Слава Україні!"
35,"
Виступ Президента на 13-й нараді керівників закордонних дипломатичних установ України
",https://www.president.gov.ua/news/vistup-prezidenta-na-13-j-naradi-kerivnikiv-zakordonnih-dipl-49266,28 серпня 2018 року - 18:05,"Шановний Павле Анатолійовичу,
Шановний Костянтин Петровичу,
Ваші Високоповажності, панове посли України,
Шановні народні депутати,
Шановні працівники Міністерства,
Шановні учасники наради,
 
Дозвольте, насамперед, ще раз привітати всіх вас із Днем незалежності! З 27-ю річницею нашої Незалежності!
Хоча, я думаю найкращим привітанням для тих, хто мав можливість дивитись на Хрещатику на власні очі нове українське військо під час воєнного параду – це було щось дуже особливе. Перший раз бачив, коли багато людей плакали. Це були сльози гордості. Гордості за українське військо, гордості за українського воїна. Гордості за те, що нам вдалося разом з вами створити нове українське  військо, нову українську армію.
Так само, як і нам з вами разом вдалося створити нове дипломатичне військо.
Коли ми з вами разом були в Авдіївці, на Донбасі. До речі, зараз можу відкрити таємницю на початку дехто з великим скепсисом ставився до моєї ідеї, щоб поїздка відбулася саме на Донбас. А по повернені, я це побачив уже в твітах чи повідомленнях на соціальних мережах – це стало одним із найяскравіших моментів з усіх тринадцяти нарад керівників закордонних дипломатичних установ.
Бо стало вже доброю традицією, що в ці святкові дні наші посли збираються у Києві для того, щоб звірити годинники щодо тактики і стратегії української нашої зовнішньої політики.
Це правда – для нас було великою гордістю, коли мужні українські воїни крокували Хрещатиком.
Я впевнено можу сказати, що надійною опорою для них є ви, є наше дипломатичне представництво. Так само, як українська армія захищає на східному фронті цінності євроатлантичної інтеграції, євроатлантичної спільності. Вони абсолютно впевнені, що українські дипломати відстоюють справедливість, відстоюють свободу, відстоюють правду  у боротьбі на фронті міжнародному.
У нас уже абсолютно для всіх є дуже звичним термін гібридна війна. Я думаю, що нам потрібно казати більш переконливо про те, що це є гуманітарна агресія зі спробою підірвати країну зсередини. Це є економічна агресія.
І впевнений в тому, що і реакція країни, і реакція світу має бути відповідною.
Саме тому так важливим був візит керівників закордонних дипломатичних установ України на передову. Коли мене питали скільки від Авдіївки до фронту, я щоб нікого не налякати говорив: ну, десь кілометрів десять, двадцять, тридцять. Хоча  потім кожен з вас зрозумів, що звідти буквально лічені  кілометри до авдіївської промзони, яка увійшла  у всі військові зведення, і де були найгарячіші бої 2017-2018 років. І за право контролювати висоти віддали свої життя велика кількість українських воїнів – героїв.
Саме тому вашу появу там, українські військові сприйняли як вияв солідарності і, якщо хочете, бойового побратимства.
Не менш важливим було те, що ви мали можливість з перших вуст почути і від генерала Наєва, і пізніше від генерала Муженка, і від простих командирів, солдат яке життя на Донбасі. Побачити власними очима, як живуть наші співгромадяни у фронтовій зоні. Бо ви приїхали на короткий термін, а уявіть собі, що українці в умовах війни там живуть чотири з половиною  роки.
Ми з вами не зупинилися лише на майданчику для нашої зустрічі. Дехто з вас мав можливість пройтися вулицями, поспілкуватися з мешканцями і переконатися які це фантастичні люди.
Уявіть собі, що ці люди в січні 2017 року опинилися при мінус 22-25 градусів без світла, тепла, газу, без  будь-чого і не покинули Україну, не зрадили Україну. І не покинули Авдіївку, навіть, коли були запропоновані умови добровільної евакуації. Навіть, коли дізналися, що у наметовому містечку, яке за моїм дорученням було розгорнуто зусиллями військово-цивільної адміністрації, наших рятівників і відкрили мінометний вогонь прямо по наметовому містечку.
Безумовно, наша з вами поїздка на Донбас – це також чіткий сигнал для українців на окупованих територіях, що ми не припинемо за них  боротьбу, що їх пам’ятають.
З особистого досвіду скажу: використовую будь-яку нагоду для поїздки на Донбас, аби надихнутися силами для відсічі агресора. І тому вважаю, що вам ця поїздка була також необхідна як кисень. І не маю сумніву, що тепер ви будете повертатися до країн перебування достатньо озброєні аргументами для боротьби за мир на українській землі.
Бо наголошую, і наголошував, ніхто більше ніж Президент України, ніж вся наша команда, мешканці, весь український народ, ніхто не хоче цього миру більше, ніж ми.
Впевнений, що кожна окрема перемога на дипломатичному фронті, в кожній окремій країні перебування і в міжнародних організаціях – це той щит, який захищає зараз наших героїв від російських куль на Донбасі.
Буде час, я коли-небудь розкажу як 5 вересня 2014 року під час саміту НАТО в Уельсі нам вдалося зупинити російський наступ і можу сказати, що це було зроблено виключно дипломатичними інструментами, бо військових інструментів у нас на той час майже не залишилось.
Думаю, що ні в кого не залишилося сумнівів, що професійна і ефективна дипломатична служба – це абсолютно аж ніяк не розкіш, а життєва необхідність та невід’ємна передумова успішного розвитку держави, відновлення миру і безпеки.
За ці чотири з половиною роки ми з вами зробили практично неможливе: нам вдалося не просто створити і зберегти потужну трансатлантичну коаліцію на підтримку України, а й значно розширити і зміцнити її.
Це завдання, до речі, залишається надзвичайно актуальним і зараз, сьогодні, і має бути пріоритетним у вашій роботі.
Той, хто думає, що кожна країна, яка стала об’єктом агресії, має автоматичну підтримку всього світу, хочу окремо наголосити, що він глибоко помиляється. За міжнародну підтримку та солідарність треба боротися. Боротися в кожній окремій країні.
Дехто наполегливо радив нам в ті часи, для того, щоб отримати підтримку, що нам з вами треба забути про Крим, поступитися в питаннях Донбасу. Можливо відмовитися від європейського вибору. Для чого? Щоб не дратувати, не дай Боже, агресора.
Відмовитись від нашого євроатлантичного напрямку і негайно повернутися у московське стійло – от повернетесь і все буде добре. Чому таке радили? Бо Києву нібито не по силах і тим паче не по чину тягатися з Москвою. Бо ніколи за сотні і сотні років, і історія це підтверджує, Київ не міг собі дозволити проводити самостійну політику.
Мало хто знає всі деталі сотень моїх зустрічей і ще більшої кількості телефонних розмов, результатом яких, так само як і результатом нашої спільної роботи, є нинішня надпотужна міжнародна підтримка. Як кажуть, нестримні води правди завжди прорвуть, здавалося б, навіть найміцніші стіни брехні і маніпуляцій.    
Ще один дуже важливий принцип, на якому ми наголосили з самого початку - нічого про Україну без України. І зараз це стало аксіомою міжнародної політики.  
Сьогодні навіть скептично налаштовані держави визнають, що без європейської і євроатлантичної України ніхто не може говорити про стабільність і безпеку в Європі. Так само, як і навіть найбільш затяті адвокати Кремля воліють мовчати, коли йдеться про вчинені злочини на українській землі. Ми їх документуємо і ніколи не пробачимо.
Нині Київ справді перетворився в дуже важливий центр дипломатичної мапи світу. Інтенсивність контактів з нашими ключовими партнерами лише зростає так само, як і непідробний інтерес до поглиблення партнерської взаємодії з Україною. Це має і надалі залишатися важливим показником успішності нашої з вами роботи.
Символічно, що уже доброю традицією стало відзначення Дня незалежності у колі щирих друзів і надійних союзників. Я не можу уявити кращого доказу солідарності з Україною, як присутність прапорів наших партнерів на параді в Києві з нагоди Дня незалежності.
Адже Росія боїться сильної України, яку підтримують віддані союзники. І саме те, як вони репетували по своїх російських каналах, що натівський чобіт топче український Хрещатик, що американці нарешті пройшлися в парадному строю столицею України, думають, що нас це ображає… А насправді реакція була абсолютно іншою. І коли вже традиційно наші партнери різним кроком, в різній формі, під різними прапорами, але під однією дуже важливою єдністю світу і солідарністю з Україною – це було продемонстровано. І рекордна кількість глядачів світу мала можливість особисто в цьому переконатися.
Кілька днів тому мені надзвичайно приємно було вітати в Києві Джона Болтона, радника Президента США з питань національної безпеки Дональда Трампа. Без перебільшення – діалог між Києвом і Вашингтоном, хочу окремо наголосити на цьому, ніколи не був таким інтенсивним, таким плідним, як сьогодні. Чого варте лише рішення Президента США нарешті надати Україні оборонні летальні озброєння. Ви також мали можливість їх бачити на військовому параді. Це не лише результат неймовірного обсягу проведеної дипломатичної роботи, а й найкращий доказ того, що між Києвом і Вашингтоном існує надзвичайно високий рівень довіри.
Це має стати орієнтиром для подальшого розширення співробітництва з країнами, які можуть зробити важливий внесок у нашу безпеку. 
Саме військово-технічна сфера має стати одним з ваших головних пріоритетів. З деким ми вже дуже близькі до постачання… Дехто знаходиться в процесі роботи, навіть і попереду Сполучених Штатів Америки зробив цей надзвичайно важливий для нас внесок.
Маю на увазі, що стосується військово-технічної співпраці - отримання, в тому числі й придбання, оборонної зброї. Тих її компонентів, які ми поки що не навчились виробляти самі. Бо ви також мали можливість переконатися, який розвиток отримав український оборонпром. Я навмисне сказав, що половину українських розробок ми поки що не покажемо, але половину – нам немає чого ховати. Дослідницькі розробки, які щойно стають на озброєння українського війська – нехай люди бачать. В тому числі і щодо імпортозаміщення, в тому числі і сучасні крилаті ракети з унікальною дальністю, в тому числі і високоточна реактивна зброя, високоточні великокаліберні артилерійські боєприпаси, які почали виробляти на новому обладнані в Україні. Засоби радіоелектронної боротьби, безпілотні літальні апарати, інструменти артилерійської розвідки.
Мені приємно було, що кожні два тижні ми бачили все нові і нові види озброєння, які надходять у війська.
Але не менш важливо і те, що український військово-промисловий комплекс вже сьогодні може запропонувати нашим партнерам сучасні зразки високоточної зброї, повністю виробленої в Україні. Бо Росія ж не тільки перекрила для нас, через ембарго закрила для нас весь свій ринок, і з 33% до 9% впала частка Росії у нашій зовнішній торгівлі. Була повністю закрита вся співпраця з першого дня чи навіть, ще до агресії. І для мене це надзвичайно важливо, що титанічними зусиллями наша промисловість, зробила ті зразки, частину з яких ви бачили на святковому Параді військ.
Але дуже важливо, щоб м зараз мали можливість отримувати комплектуючі з країн перебування. Дуже важливо, щоб за першими рішеннями країн-партнерів ми отримали відповідну підтримку всього світу.
Наполегливо прошу вас надавати допомогу нашим спецекспортерам, надавати необхідне сприяння для освоєння нових ринків при постачання української продукції оборонно промислового комплексу.
Хотів би відразу розвіяти російський міф. Ми не озброюємося для того, щоб воювати, але й топтати нашу землю ворогу ніколи не дозволимо. Будемо битися, будемо звільняти. В тому числі і політико-дипломатичних шляхом, де основне навантаження лягає на ваші плечі.
Ми зміцнюємо наш військовий потенціал, оскільки поруч з нами країна-агресор, здатна на будь-який виклик системі європейської та світової безпеки.
Але Крим і частину Донбасу ми прагнемо повернути політико-дипломатичним шляхом. Адже Мінські домовленості вже принесли користь Україні – нам вдалося не лише зупинити активну фазу російського наступу, але й добитися санкційного тиску на Москву з огляду на їх систематичне невиконання – невиконання Мінських домовленостей. Крім того, нам вдалося виграти час для розбудови армії, бачите яку ми пройшли  відстань для зміцнення нашої обороноздатності.

Робота на мирному треку ніколи не припиняється. Власне, уже в перші дні нового політичного сезону у мене відбулися дві телефонні розмови з Федеральним канцлером Ангелою Меркель. Безумовно, ми обговорили подальші кроки щодо активізації мирного процесу з імплементації Мінських домовленостей, включно у Нормандському форматі, та перспективи розгортання – це наше ключове завдання - миротворчої місії з мандатом Радбезу ООН на окупованому Донбасі. Це поки що єдиний шлях для створення безпекової складової Мінських домовленостей.
І більше того, думаю, що в цьому колі можу сказати - цієї осені, на початку листопада Канцлер Німеччини Ангела Меркель здійснить візит в Україну. Це є дуже яскраве свідчення особливої уваги наших німецьких партнерів, Берліну до розвитку взаємовигідного  партнерства з Києвом.
Думаю, що Андрій Ярославович може це підтвердити. Андрію, прокоментуй коротко, якщо можна, перспективи нашої співпраці з Німеччиною.
Посол України в ФРН Андрій Мельник:
Дякую, Петре Олексійовичу, за надане слово. Справді, Федеральний канцлер планує приїхати до Києва. Це буде найкращий вияв не лише солідарності, але і практичної підтримки. Німеччина є найбільшим двостороннім донором України в плані технічної допомоги – понад 0,5 млрд євро. Більша частка цих коштів поступила саме після Майдану, починаючи з 2014 року. Таким чином, економічна складова теж матиме важливе значення. Інвестиції з Німеччини зростають – товарообіг складає понад 8 млрд доларів станом на сьогодні. Тобто, ми вже подолали докризовий рівень. І кожна з інвестицій: 3 млн - це один завод в Чернівцях, кілька мільйонів – завод на Франківщині. Тобто, інвестиції, які йдуть з Німеччини, насправді інвестиції, які йдуть у виробництво і створення робочих місць…
Президент: 
Жодна німецька машина, яка сходить з конвеєру Німеччини не виробляється без українських комплектуючих. Жодна.
Посол України в ФРН Андрій Мельник: 
Таким чином, візит справді знаковий. Символічний і не лише в контексті Мінського процесу, не лише в контексті пошуку миру на Донбасі. Але так само в контексті двосторонньому. Для того, щоб Канцлер побачила, що країна, яка за чотири роки справді піднялася з колін. Економіка зростає і від цього зростання так само виграють і німецькі товаровиробники. І це теж певний важливий елемент того, що ті дії і та солідарність, яка відчувається в Берліні та Європі, у західному світі вони не даремні і допомагають справді стати міцнішими.
Президент: 
Дуже дякую і ще раз хотів нагадати про мою ініціативу, коли кожна європейська країна може взяти шефство над окремим містом, селом та селищем на Донбасі. Це теж буде яскравим символом гуманітарної допомоги в частині відновлення територіальної цілісності Донбасу. Бо дуже важливо, коли українці, які зараз опинилися на окупованій території і мають жахливу гуманітарну катастрофу, будуть бачити, що під українськими прапорами, одразу ж за лінією зіткнення будуються дороги, школи, дитячі садки. Створюються нові робочі місця. Як казав Андрій, на докризову потужність вийшли промислові виробництва, зростає рівень соціального захисту. Це значно допоможе нам долати російську пропаганду.
Друге. Брутально порушивши Будапештський меморандум, Росія своїми діями не лише розтоптала фундаментальні принципи міжнародного права, а й підірвала основи режиму нерозповсюдження. Зараз критично важливо, що в той час, коли наші військові тримають східний фронт, дипломати паралельно мають диверсифікувати гарантії національної безпеки України. Сьогодні всі вимушені визнати неефективність Будапештського меморандуму, але ми маємо боротися за відновлення міжнародного права.
Ми вкотре переконалися, що реальною гарантією нашої незалежності, гарантією української державності є повноцінна реалізація нашого європейського та євроатлантичного вибору. Я пишаюся, що всі ми не змарнували цей час, ці останні чотири роки і досягли істотного прогресу на шляху повернення до спільного європейського дому – туди, куди ми історично, ментально і цивілізаційно по праву належимо.
Третє. Доля політичних бранців, які досі утримуються у російських тюрмах, так само як і заручники, які утримуються на окупованих територіях, так само як політичні в’язні в Криму, є болісним нагадуванням того, наскільки глибоке провалля між «русскім міром» та тією Європою, до якої ми прагнемо. Саме життя підказує нам правильний шлях.
І дуже важливо, що в критичних умовах цих чотирьох років, українці не втратили тверду надію, підтримку і переконання у європейському векторі розвиту нашої держави. Країна не є більш розколотою. І європейський вибір об’єднує Україну. Щоб ні в кого не було спокуси звести Україну на манівці, уже восени, коли ми з вами будемо відзначати першу річницю вступу в дію, набуття чинності Угоди про асоціацію, ще раз хочу наголосити, що я ініціюю внесення змін до Конституції України, які заякорять європейський та євроатлантичний вибір нашої держави.
Насправді такий крок відкриває нові перспективи не лише для України. Наголошую, це перспективи і для всієї Європи. Адже йдеться про перетворення найбільшої європейської держави на простір нового європейського зростання. Крім того, це відкриває принципово нові перспективи для європейського інтеграційного проекту. Хочу звернути вашу увагу на те, що перед Днем Незалежності із вуст наших американських партнерів і з вуст Федерального канцлера Німеччини було чітко наголошено на тому, що двері і в ЄС, і в НАТО для України відкриті. Навіть були названі певні часові межі.
Переконаний, що в Брюсселі та інших європейських столицях разом із розумінням необхідності стратегії щодо Росії уже скоро прийде усвідомлення, що така стратегія буде завершеною і успішною лише тоді, коли одним з ключових її параметрів стане повноправне членство України в ЄС.
Але хотів би застерегти – Європа починається не там, де зараз пролягає кордон Європейського Союзу. Європа починається там, де поважаються європейські цінності, дотримуються права людини, існують нормальні стандарти життя. І це вже наше з вами домашнє завдання. За нас його, наголошую, ніхто не зробить.
Четверте. Економічна дипломатія. В умовах дії режиму вільної торгівлі з ЄС та здійснюваних нами реформ, в Україні відкриваються зараз принципово нові можливості для інвесторів. Україна не тільки піднімається сходинка за сходинкою в рейтингу Doing business щодо інвестиційного клімату. Україна не тільки робить потужні кроки, починаючи від боротьби з корупцією, включно з останнім рішенням про створення Антикорупційного суду і завершуючи дерегуляцією. Децентралізація відкриває абсолютно нові можливості для інвесторів – нічого більше не треба погоджувати в Києві.
Отже, це нові можливості для створення нових робочих місць і покращення добробуту українців. Вчора я був в Миколаєві, де відкрилася інвестиція в один млрд гривень по переробці сільськогосподарської продукції, 60% з якої будуть спрямовані на експорт в 38 країн – від Коста-Ріки до Японії. І дуже важливо, що фактично за чотири роки експортні потужності цього виробництва зросли в чотири рази, оплата податків – в п’ять разів, а валютні надходження - в 6 разів. От така математика. Що мене попросив власник-інвестор? Звати його Сергій. Він створив Sandora, продав його Pepsi co, залучив чи 700, чи 800 млн доларів інвестицій в Україну. А гроші зараз вкладає в створення нових робочих місць, нового виробництва. Він попросив: Петро Олексійович, наполегливо працюйте над ствоернням зон вільної торгівлі. Мені вони потрібні з Великою Британією, Японією та іншими країнами, так само як і безвіз, який мені потрібен з Кореєю… Слухайте, абсолютно чіткі завдання ставить інвестор з далекого села в Миколаївській області. Це приємно.
Про безвіз ми ще поговоримо, а зростання інтересу до створення зон вільної торгівлі з Україною сигналізує – все більш комфортно бізнес почуває себе в нашій країні. Бо він має полегшений доступ на ринки. Суттєве пожвавлення торгівлі з ЄС з 32% до 43% є яскравим тому підтвердженням. Про США я вже не говорю, бо ми маємо понад 60% зростання, – це лише підтверджує правильність визначеної нами стратегії модернізації української економіки.
І США, і ЄС – наші ключові партнери. Тому не можна не помітити напруженість у торгівельних відносинах між ними, яка, безумовно, має глобальний вимір та впливає, безперечно, на економіку України. І тут ми маємо бути на сторожі економічних інтересів нашої держави. Захищати її.
Ми маємо продовжувати роботу з максимальної диверсифікації наших економічних зв’язків. Адже, розв’язавши проти України торговельну війну, економічну війну Росія була твердо переконана, що вона задушити нашу економіку, бо розраховувала на нашу критичну залежність від свого ринку.
Знову буду посилатись на вчорашню поїздку. Я відвідав підприємство «Зоря-Машпроект». Перлину українського машинобудівного комплексу. Є одна особливість – більше 90% збуту відбувалося в Російську Федерацію. Основним покупцем був Газпром і Рособоронекспорт. По Рособоронекспорту зрозуміло, але Газпром становив більше 60%. В один день були скасовані існуючі контракти. І 12 тис. працівників в Миколаєві за розрахунками країни-агресора мали бути негайно звільнені. Що зробили ми? Знайшли виходи на ринки Південно-східної Азії, переорієнтували український паливно-енергетичний комплекс на купівлю продукції вітчизняного виробництва. І на сьогоднішній день ми маємо працююче підприємство із завантаженням більше як 85%. Це було непросто, але вихід на ринок кожної країни супроводжувався державною підтримкою.
І в Кремлі, ще раз наголошую, прорахувалися. Ми вистояли. І сьогодні, як ніколи раніше, ми з вами є незалежними – як політично, так і економічно від впливу і тиску Росії. Вже немає газового вентиля, більше тисячі днів Україна на сьогоднішній день живе без російського газу. Дякуючи нашим спільним зусиллям 4,6 млрд доларів отримали, рішення Стокгольмського арбітражу, яке має виконати Газпром і Росія.
Ми продовжуємо нитку за ниткою рвати павутиння, яким російський царизм, а пізніше червоний більшовизм довгі століття методично обплутував волелюбну нашу українську душу. Щиро сподіваюсь, що з Божою волею обітнемо ще одну таку нитку з отриманням автокефалії для Української помісної православної церкви. Скажіть чесно, ще рік тому в це ніхто не вірив, що це може відбутися так швидко. Це теж була моя робота, робота дипломатів. Щире прагнення українців і єдність церковних ієрархів. Робота і потужне голосування української Верховної Ради на підтримку звернення Президента, великої кількості обласних рад. Десь хтось сприймає як диво. Десь хтось сприймає як Божу волю, але ми маємо молитися і боротися за те, щоб це відбулося. І в кожній країні перебування можемо знайти механізми, які можуть вплинути на прискорення Томосу.
П’яте. За останні роки ми досягли відчутних результатів і у справі притягнення Росії до міжнародно-правової відповідальності. Завдяки вивіреним заходам практично всі впливові міжнародні організації і альянси зафіксували акт агресії Росії проти України.
Статус держави-агресора за Росією закріплено і в українському законодавстві. Я наполягаю на якнайскорішому створенні координаційного органу з формування консолідованої претензії України до Росії для відшкодування завданих збитків, як це передбачено в моєму законі, який Верховна Рада прийняла. Називається він «Закон про деокупацію Донбасу». І конкретні практичні результати його реалізації ви мали можливість побачити під час відвідання в неділю, позавчора Донбасу. І новий командувач операції Об’єднаних сил генерал Наєв…Сподобався? Правда класний він? Я впевнений в тому, що це нове обличчя нових українських генералів.
Нарешті, сьогодні ми підійшли достатньо підготовленими і юридично захищеними до наступного кроку – припинення дії Договору про дружбу, співробітництво і партнерство між Україною та Російською Федерацією, який з вини Москви вже давно став анахронізмом.
Уже найближчим часом очікую від Міністерства закордонних справ України необхідний пакет документів для початку реалізації цього процесу.  
Рівно, як очікую й пропозицій щодо забезпечення наших інтересів у акваторії Азовського моря.
Я не збираюся з цим миритися. І твердо переконаний - ситуація, яка складається  зараз є категорично неприйнятною. Доручив підготувати відповідне засідання Ради Національної безпеки і оборони з цього приводу. І прошу Міністерство закордонних справ внести якнайскоріше свої пропозиції.
Протиправні та підступні дії Москви в цьому регіоні не повинні і не будуть залишатися безкарними і тим більше, без відповідної міжнародної реакції. І тут мені потрібна ваша допомога.
Ті завдання, які ще кілька років тому виглядали як мрії, сьогодні завдяки нашій наполегливій праці стали історією успіху Української держави. І тут ваша діяльність заслуговує найвищої оцінки.
Однак, це зовсім не привід спочивати на лаврах. Треба пам’ятати, що ми живемо у досить прагматичний час.  І не може бути успішною та держава, яка покладається виключно на зовнішню допомогу. Тим більше, що процеси, які останнім часом відбуваються у світі, змушують нас дедалі більше уваги приділяти мобілізації власних сил.
Світ не є статичним. Він має здатність дуже швидко змінюватися – чи то за результатами виборів, чи внаслідок інших внутрішніх або зовнішньополітичних подій.
Зрештою у нас немає гарантій, що окрім ""Північного потоку-2"" Москва не видумає ще якогось троянського коня для чергових атак на євроатлантичну солідарність і єдність.
Наголошую, ми ніколи не носили рожевих окулярів, ніколи не очікували манни небесної і не маємо наміру цього робити в майбутньому.
За останні роки ми навчилися бути зовнішньополітичними прагматиками і знаходити оптимальний для нас варіант продовження гри навіть у найскладніших партіях.
У цій грі наш посол в Угорщині, мабуть, уже стала гросмейстером. На жаль, Будапешт намагається створити паралельну реальність у відносинах з Україною.
І ми, і угорці захищаємо мову. Хочу наголосити, що ми це робимо на своїй землі і чітко робимо це за міжнародними стандартами, прагнучи дати абсолютно рівні можливості всім національностям в Україні. Любове Василівно, я вважаю українську позицію достатньо обґрунтованою, Ви маєте підтримку Президента, щоб і надалі тримати цю позицію на угорському напрямку.
Посол України в Угорщині Любов Непоп:
Дякую, пане Президенте. Дякую за цю позицію, за підтримку.
Ми як українська сторона, дійсно постійно демонстрували і демонструємо готовність до конструктивного діалогу з Угорщиною, який має базуватися на захисті наших національних інтересів, на конструктиві з боку наших партнерів, а також на розумінні того, що обраний українським народом курс на європейську та євроатлантичну інтеграцію жодним чином не може бути предметом для торгу.
Дуже важливо, що ми протягом останнього періоду почали приділяти увагу системній роботі з розвитку підтримки наших регіонів, в тому числі Закарпатської області. Що ми вживаємо усіх заходів для протидії усім спробам дестабілізували безпекову ситуацію, дестабілізувати міжетнічний мир, зашкодити розвитку угорської, ромської чи іншої меншини.
Дуже позитивним було б якби ми на загальному рівні опрацювали механізм залучення допомоги - фінансової, економічної з боку наших партнерів. Це б зробило її більш ефективною і більш прозорою для наших партнерів і для наших регіонів.
Хочу вас запевнити, що ми й надалі відстоюватиме цю позицію – позицію, яка полягає в готовності України до конструктиву, який має базуватися на взаємній повазі, яка неможлива без поваги до національних інтересів України.
Президент: 
Я думаю, що це слушне питання, яке було підняте, щодо суттєвого покращення координації міжнародної допомоги, в тому числі і технічної допомоги. І я просив, щоб ви разом з Першим Віце-Прем‘єр-міністром, міністром економічного розвитку паном Кубівим, разом із Міністром закордонних справ паном Клімкіним спільно розробили ті зміни, які б дозволила нам покращити координацію цієї допомоги. Вона має працювати на український народ незалежно від національності, вона має працювати на українську державу, на користь і стабільність. Тому, думаю буде дуже важливим, якби і механізми реєстрації і координації ми зробили прозорими, відкритими і ефективними.
При цьому я  розумію, що Угорщина є дуже особливим випадком. Однак, саме цей випадок яскраво засвідчує, наскільки важливими є дружні, надійні відносини з сусідами. І ми не можемо собі дозволити розкидатися друзями. Але водночас ми не маємо права поступатися національними інтересами України.
Сподіваюся, це розуміють і наші сусіди.
До речі, днями Президент Молдови заявив про те, що він готовий до діалогу. Зі свого боку, я те ж хочу заявити, що я завжди підтримував таку можливість.
Ми маємо дуже плідні відносини на міжурядовому рівні. Про це дуже добре відомо Президенту Молдови. Як і про очікування Президента Порошенка, офіційного Києва на абсолютно чітку підтримку територіальної цілісності нашої держави, включно з Кримом. Чекаємо відповідної твердої позиції від наших сусідів.
Попри непростий діалог з Варшавою, Польща є і залишатиметься нашим надійним другом. Зрозуміло, що штучне нагнітання градусу, яке сіє гіркі зерна непорозуміння в традиційно дружні відносини між нашими державами, не має ніяких перспектив.
Польща залишається нашим другом. Польща залишається нашим адвокат в Європейському Союзі. Запорукою розвитку конструктивного діалогу між Києвом та Варшавою є акцент на спільних викликах, на тому, що врешті-решт нас об’єднує, а не роз’єднує.
Так ми стверджували і в Польщі, і на Волині. Я був дуже приємно вражений рівнем розуміння і підтримки, який демонструють українці. І дуже сподіваюся, що такий самий рівень продемонструють поляки. Залишаємо проблеми історикам. І ні в якому разі не дамо можливість, щоб політики використовували це – роз’єднання людей для якихось містечкових власних дивідендів.
Переконаний, що для подальшого пожвавлення двостороннього діалогу мусимо уже найближчим часом знайти вирішення давно перезрілих питань. Я думаю, що Андрій Богданович ви також хотіли прокоментувати поточну ситуацію.
Посол України в Польщі Андрій Дещиця:
Пане Президенте, Ви абсолютно правильно відзначили, що Польща залишається нашим другом і нашим партнером. Вона такою і має залишатися. Я думаю, що наше і моє завдання, як Посла – це зберегти стратегічний характер наших відносин, при чому відстоювати наші національні інтереси, в тому числі що стосується нашого історичного минулого. На жаль, є темні сили в Польщі, які використовують це історичне минуле для власних політичних інтересів.
Але в цілому ставлення до України позитивне. Ми відчуваємо підтримку в Польщі в тих стратегічних для України напрямках дуже сильну. Це стосується ЄС, співпраці з НАТО, продовження санкції проти Росії, ""Північного потоку-2"", питань України в Раді безпеки ООН, де Польща зараз є членом. Це стосується також на рівні європйеському, де поляки такі, як Дональд Туск нас підтримують дуже і дуже твердо.
Я вважаю, що нам вдасться перевести цей діалог, історичний діалог, в площину експертну, щоб історики між собою поспілкувалися і знайшли спільні точки дотику і підійшли до вирішення цих історичних питань, з гідністю і по-християнськи – з вшанування пам’яті тих людей, які загинули. І немає значення чи це одна, десять, тисяча чи десять тисяч людей. Їх треба вшанувати по-людськи. Я думаю, що ми будемо продовжувати напрямок, який стосується врегулювання історичного минулого і напрямок розбудови наших стратегічних відносин, які стосуються нашого майбутнього – ЄС і НАТО.
Президент:
Дуже дякую, Андрію Богдановичу.
Є певні символи. Першим іноземним Президентом, який брав участь у військовому параді в Україні, був Анджей Дуда – стояв поруч зі мною. І ці фото обійшли увесь світ. Я хочу таких символів у відносинах між нашими країнами, а не інших.
Друга позиція – сотні тисяч українців зараз перебувають у  Польщі.
І ця проблема стосується великої кількості країн. перший І це діяльність не лише консульських департаментів і генеральних консулів України. Нам треба ефективно захищати кожного українця. Це є наша місія. І тому також будь-які пропозиції, які підвищують ефективність цієї діяльності, як в Польщі, так в і інших країнах. Українець має відійти від радянської традиції, коли він десятою дорогою обходить українське консульство чи посольство. Він має бути переконаний, що там його почують і допоможуть, а не навпаки. Традиція, коли бояться йти реєструватися – це також якість нашої роботи, вашої роботи. Я думаю, що ми з вами попрацюємо, щоб механізми і інструменти захисту українців закордоном були підвищені.
Слухайте, це нам дуже добре знайомо.
Я згадую 2009 рік, коли ми з Кость Петровичем (Єлісєєв– Ред.), з Павлом Анатолійовичем ( Клімкін – Ред.), з Русланом (Демченко – Ред.), усі разом робили для того, щоб доля кожного захопленого українця… чи то сомалійські пірати, чи інше, ми знаходили можливість створювати фонди для того, щоб посольства могли відреагувати. Зараз можливостей набагато більше.
Впевнений, що наш посол в Бухаресті має креативні ідеї і щодо активізації співпраці на румунському напрямку. Не менш багатообіцяючим є діалог з Софією та Братиславою. 
Маємо послідовно протидіяти спробам послабити санкційний тиск на Росію. Можете не сумніватися, що Кремль не шкодуватиме сил для того, щоб перекроїти логіку Мінських домовленостей, дискредитувати нашу миротворчу ініціативу для Донбасу та підірвати політику невизнання окупації Криму, аби лише перекласти відповідальність на Україну та домогтися послаблення санкцій.
І знайдеться чимало тих, хто буде дуже радий підіграти Москві. На жаль, нинішній світ немає ніяких гарантій, що ця позиція буде твердою, але має ні одного Чемберлена. І на превеликий жаль, мало хто може по-справжньому претендувати на роль сучасного Черчіля. 
Ми мусимо чітко артикулювати, що будь-які поступки Кремлю, без відновлення територіальної цілісності України в повному обсязі, – це пряма поразка міжнародного права і демократії перед авторитаризмом і мілітаризмом, це запрошення для потенційних диктаторів для того, щоб спробувати свою фортуну, влаштувавши криваві танці на кістках безневинних.
Хочу чітко заявити, щоб мене усі почули. Москву не зупинять світові футбольні чемпіонати, весільні танці чи дарунки газових потоків. Москву зупинить лише ефективна міжнародна солідарність, санкції, міжнародна ізоляція та надана нам летальна зброя. 
Наш представник в Римі не з чуток знає усю складність утримання єдиного санкційного фронту на тлі неоднозначного ставлення провідних політичних сил Італії до цього питання.
Євгене Юрійовичу, я хотів би почути Вашу думку з цього приводу, щоб усі учасники наради мали можливість почути її.
Посол України в Італії Євген Перелигін:
Шановний пане Президенте,
Користуючись нагодою я хотів би підтвердити щиро і без протоколу ті надзвичайні враження, які ми отримали в Авдіївці від зустрічі з мешканцями і з нашими захисниками.
Тепер по-суті. Ми дійсно маємо надзвичайну ситуацію – єдина країна-член ЄС і НАТО має положення урядової програми, затвердженої парламентом країни при формуванні нового уряду щодо скасування санкцій проти Росії.
В чому полягає на сьогоднішній день складність ситуації. В тому, що ті, хто не хотів співпрацювати з Україною, вони не будуть співпрацювати, а ті, хто був нейтрально-пасивним, або нейтрально-активним кивають в бік урядового положення, яке має законодавче забезпечення.
Посольство розуміє, що business as usual у відносинах сьогодні з Італією не може співпрацювати з тим, щоб захисти інтереси України. Тому ми маємо, пропонуємо і бачимо можливість перенесення акцентів з Італією на лідерів громадських думок, бізнес-середовище, а також на інтелектуалів. До речі, включення положення про санкцій проти Росії аргументуються саме захистом інтересів італійського бізнесу.
Тому та позитивна динаміка торгівельних відносин. Ми маємо унікальну ситуацію -  в цьому році буде 1 млрд позитивного сальдо між Україною та Італією. У нас немає більше таких країн в Європейському Союзі з 1 млрд позитивного сальдо. Але нам потрібно мати ще і економічні стосунки, тобто портфельні інвестиції, економічна співпраця.
До речі, стосовно санкцій. Нам вдалося розгорнути дискусію, і в тому числі на шпальтах газет щодо неможливості позиції однієї країни скасувати санкції. Дискусія юридична. Дві юридичні школи в Мілані і Римі визначили, що положення Угоди про формування ЄС не дозволяють одноосібно одній країні заблокувати санкції. Інші юридичні школи вважають, що є така можливість. Тому перенесення акцентів на таку дискусію, заохочення італійського бізнесу можуть призупинити такий активний рух італійських політичних сил, які йдуть до скасування санкцій. Грудень місяць буде показовим.
Прзеидент:
Поділяючи вашу акцентацію щодо бізнесу, можу сказати, що якщо ми будемо займатися лише бізнесом, справа програшна. Бізнес конкуренцію в Росії не виграє. Це саме те, чого хоче Росія.
Дайте бізнесу самому визначати, де йому комфортніше. І тоді, якби у нас, ""Північний потік"" був би виключно економічним проектом, який на мільярди доларів дотується Росії, де Росія усім учасникам ""Північного потоку"" надала суверенні гарантії, в обмін на участь в процесі. Бізнес піде туди, де є гроші.
Є питання цінностей, є питання політики, є питання, безумовно, громадськості, влади і уряду. Навіть якщо люди приходять з певними штампами, донесення правди з Донбасу – це я можу сказати на власному досвіді спілкування з іноземними лідерами дуже прочищає мозок.
Коли вони збираються підтримати тих, хто вбиває дітей, коли ми кажемо, що у нас не заморожений конфлікт, у нас 23 серпня під час наступу російських підрозділів чисельністю до 200 осіб загинуло 4 українських героїв від артилерійського і мінометного вогню, які заборонені Мінськими домовленостями. Підіть про бізнес розкажіть їх мамам, дружинам, дітям, які залишися сиротами. І скажіть business as usual, давайте робити гроші на крові…11-тьом пораненим внаслідок цього наступу – підіть і розкажіть. І це не за рік, і навіть не за півроку, це за добу. Такий подарунок вони нам підготували до Дня Незалежності, розраховуючи, що вони займуть нові села і території для того, щоб підірвати нашу єдність зсередини.
Я думаю, що пан Наєв мав можливість розповісти якою була відповідь українського нового війська.
Того ж дня загинув командир роти, який прибув на спостережний пункт рятувати своїх солдат  - командир роти 128 гірсько-штурмової бригади. І вчора у нас загинуло двоє наших військових.
Передайте в Італію фільм. І кожен місяць передавайте, щоб бачили обличчя тих, хто загинув цього місяця. Покажіть їх дітей, покажіть, де вони живуть. Покажіть, яку ціну Україна платить за свій вибір. Тоді про бізнес мало хто буде піднімати питання.
Я маю досвід. І саме таке ставлення. Не вистачає матеріалів, ще раз поїдьте на Донбас, іншу програму запропоную.
Друзі мої, повірте мені, це позиція допомоги вам, а ні в якому разі не ""закручування гайок"". Повірте, те, що я пройшов за ці чотири роки - це жах. Але це народження нової країни. І кожен з вас, коли побачить це на власні очі, сам знайде аргументи і не буде потрібна ніяка допомога Президента. А на ваше прохання, ми цю практику будемо продовжувати. Дякую.
Дорогі друзі.
Ці чотири з половиною роки були непростими. Але зараз настає, мабуть, найбільш критичний момент. Чому? Демократичний світ вступає у новий виборчий цикл. В США - в листопаді, оновлення Євроінституцій - в 2019 році. Таких комфортних відносин, які були у нас зараз, Україна не мала ніколи. Наближення виборчої компанії в Україні. Уже зараз провідні ІТ-компанії фіксують створення тисяч, десятків тисяч фейкових аккаунтів з російським корінням. Росія готується до нової потужної маніпулятивної кампанії – fake news, підрив стабільності.
І в мене немає сумніву, що Москва не втратить жодної можливості, щоб дискредитувати наші з вами здобутки, щоб посіяти зневіру серед громадян у завтрашньому дні та втому від європейського вибору.
Маємо бути готові дати відсіч. Хоча це завдання і не просте. Маємо вивчити досвід в кожній країні перебування – досвід законодавчий, досвід виконавчий, кроки ефективності. Чому це так важливо? Бо Росія вже добре набила собі руку на інших країнах. Згадайте нідерландський референдум щодо ратифікації угоди про асоціацію. Згадайте Brexit і участь Росії.
Щупальці Москви дуже міцно проникли в соціальні мережі, тримають окремі медіа, є у кіберпросторі. При цьому Кремль уміло прикриває свою підривну діяльність демократичними цінностями та принципами.
Уже зараз мусимо шукати шляхи до співпраці з іншими державами та координувати зусилля для вироблення надійного механізму упередження стороннього втручання у виборчий процес та забезпечення вільного волевиявлення наших громадян.
Особливу увагу зверніть на ті країни, які уже мають відповідні напрацювання. Зокрема, дуже цікавим є досвід Парижа та Берліна. Прошу відпрацювати можливість залучення німецьких, французьких та американських експертів для підготовки аналогічної законодавчої ініціативи в Україні.
Можу наголосити, міжнародна допомога буде нам не зайва. Питання надзвичайно чутливе, оскільки вимагає збереження балансу між вимогами національної безпеки та повагою до демократичних цінностей.
І, безумовно, найкращим антидотом проти російської отруйної пропаганди має стати наша орієнтованість на результат.
Припускаю, що чимало іноземних посольств ще після Різдва очікували, що Україну традиційно накриє хвиля популізму, як того вимагає традиційна логіка передвиборчих розрахунків.
Однак, ми не лише не піддалися такій хибній практиці, а й втримали високу планку для проведення реформ. Ще раз наголошую про важливість створення Вищого антикорупційного суду.
І я вдячний тим політичним силам, які не дозволили вузькопартійним інтересам взяти гору над інтересами державницькими. Переконаний, новий політичний сезон, який стартує уже через лічені дні, позначиться не менш важливими рішеннями, зокрема, як у сфері боротьби з корупцією, економічних реформ, пожвавлення, і це дуже важливо, співпраці з МВФ, в просуванні мирного процесу на Донбасі та вдосконаленні політики, а вона потребує вдосконалення, деокупації Криму.
Шановні друзі,
Ви знаєте, що моє ставлення до МЗС є дуже особливим. Я – перший український Президент, який в очі і в житті знає абсолютну більшість українських послів.
Зовнішньополітичні питання, після питань оборони і безпеки, очевидно, становлять найбільшу частину порядку денного президента.
Я докладав і продовжую докладати всіх зусиль для того, щоб фінансування дипломатичної служби було достойним і достатнім. Переконаний, що кожен з вас це відчув. Бо спочатку треба забезпечити можливості працювати, а потім вимагати результат. Наголошую, що це було дуже непросте рішення – забрати гроші з оборони і прийняти рішення про фінансування зовнішньої політики. Але це було, в тому числі і символічно. Бо зовнішня політика для нас є частиною оборони. І аж ніяк не менш важливою.
Дуже дякую, Павлу (Клімкіну – ред.)за дуже добрі слова про закон ""Про дипломатичну службу"". Окремо хотів подякувати і пану Костянтину Єлісєєву. Вони останні дні просто жили в моєму кабінеті, коли ми завершили узгодження, дуже непросте. Намагалися знайти компроміс з народними депутатами. Щоб новий Закон ""Про дипломатичну службу"" був підтриманий Парламентом. Можете оплесками підтримати і Артура Герасимова,голову нашої фракції, який «аки лев рыкающий» бився за цей Закон з такою затятістю, що я був приємно вражений. Це ще раз підтверджує, що це було дуже непросто.
Так само маю право розраховувати на повну самовіддачу з Вашої сторони.
Дозвольте тут відзначити лише одну важливу особливість Закону. Стаття 5, яку ми дуже довго обговорювали, де чітко і жорстко виписана норма про те, що саме Надзвичайний і Повноважний Посол України є найвищим офіційним представником України за кордоном.
Не менш важливим є і те, що, відповідно до Закону, Посол здійснює керівництво та контроль щодо усіх посадових осіб, які відвідують його країну перебування з офіційною метою.
Прошу дуже уважно поставитись до цих вимог закону. Це права і відповідальність. Єдиною підставою для проведення офіційною делегацію переговорів у тій чи іншій країні є належним чином затвердженні директиви, технічне завдання або вказівки, де чітко виписані основні мета, очікувані результати та перелік осіб, з якими плануються зустрічі. Без цього це перетворюється в туристичні поїздки. Поїхали поговорити. Це дискредитує Україну. Не скоординована позиція, без директив створює ефект білого шуму і не дає можливості нашим партнерам чітко визначити стратегію української держави.
У цілому я задоволений тим, як МЗС, наші посольства спрацювали за останні роки. Наголошую, що керівництвом МЗС зроблено чимало, щоб перетворити наше зовнішньополітичне відомство на сучасну європейську дипломатичну службу з відповідною шаною і увагою до Посла.
Пам’ятаєте наші всі розмови в цьому залі, що треба припинити тиск окремих посадовців на послів. Я прийняв рішення, навпаки, щоб нашу Службу зовнішньої розвідки очолив дипломат, і ви також маєте можливість це відчувати. Скажіть чесно, 5-10 років ми про це могли мріяти? Це дуже яскраві зміни, які відбуваються.  
Дуже важливою і показовою ознакою того, що наша дипломатична традиція трансформується, є збільшення кількості призначень жінок на посади Надзвичайних і Повноважних Послів, керівників структурних підрозділів МЗС.
На початку свого виступу я згадував про українську армію, яка сьогодні стала однією з найбільш боєздатних в Європі.
Я так само хотів би, щоб українська дипломатична служба стала однією з найбільш ефективніших служб у світі, в тому числі зусиллями жінок-дипломатів. Бо якщо вас запитають, що вам найбільше сподобалося на параді? Будуть відповіді – літаки і повітряний парад був краще. Але Артур (Герасимов – ред.) сидить і не згоден. Може новий танк, який виїхав і показав вперше свої бойові потужності з ракетою. Він (Артур Герасимов – ред.) знову хитає головою, що ні. З третьої спроби я точно вгадаю, що це був жіночий батальйон. Це є фантастичний образ української жінки в умовах воюючої країни. Впевнений в тому, що і жінки-військові, і жінки-дипломати є дуже потужною силою, яка нам допомагає перемагати. Прошу, щоб ми їх привітали оплесками.
Ще раз по поверненні з Авдіївки прохання - беріть приклад з наших військових. Виходьте з окопів - зручних офісів, атакуйте креативними ідеями та новими ініціативами. Несіть світу український наратив.
Протидія Росії дуже важлива. Але тільки цього замало.
Світ хоче побачити і почути від вас, що доброго є в Україні, а не лише - що поганого є в Росії.
Прохання – ми маємо жити своєю державою, не відриватися від неї.
Якщо ми самі не зламаємося – нас ніхто не зламає. Наголошую ще раз – найгірше вже позаду. І порівнювати сьогодення з 2014 роком – земля і небо. Наголошую, світ не перестане вірити в нас, якщо ми самі не втратимо віру в себе. В цьому кожен з вас має бути переконаним.
Дякую за увагу!
І хочу завершити виступ новим військовим привітанням - Слава Україні!"
36,"
Виступ Президента на урочистому Параді військ «Марш нової армії» з нагоди 27-ої річниці Незалежності України
",https://www.president.gov.ua/news/vistup-prezidenta-na-urochistomu-paradi-vijsk-marsh-novoyi-a-49138,24 серпня 2018 року - 11:15,"Зродились ми великої години
З пожеж війни і полум’я вогнів.
Плекав нас біль за долю України,
Зростив нас гнів і лють на ворогів. 
Дорогі співвітчизники!
Шановні гості!
Це – слова «Маршу нової армії», який сьогодні уперше пролунає на нашому військовому параді. Створили його на основі легендарної пісні, написаної наприкінці двадцятих років минулого століття. І символізує він нерозривний зв’язок між різними поколіннями борців за свободу Вітчизни.
Воістину «великою годиною» для нас, українців, стали останні чотири з половиною роки. Ми пережили неймовірні випробування війною та економічною кризою, що її спричинила російська агресія. Від рук ворога полягли тисячі й тисячі українців – військових та цивільних; чоловіків, жінок, дітей. Нас тестували і на міцність, і на розрив. Намагалися розділити народ і розчленувати країну. Пробували заблокувати наш рух до Європи. Хотіли загнати волелюбний народ назад в осоружне імперське стійло.
Слава Богові і подяка кожному українцю за те, що ми з вами вистояли. І не просто вижили у лихолітті, а й наростили міцні м’язи. Стали сильнішими і впевненішими в собі і власних можливостях. На майбутні роки й десятиліття заклали основу для руху вперед – з чіткими стратегічними орієнтирами на Європейський Союз та НАТО.
Дорогі українці!
Цей рік особливий тим, що відзначаємо століття незалежності УНР, проголошеної Четвертим універсалом Центральної Ради. Наближається і сто років Акту злуки, коли УНР та ЗУНР об’єдналися в єдину соборну українську державу. Українська національна революція, визвольні змагання початку минулого століття тривали приблизно чотири роки, але державу тоді втратили. Наші предки не встояли у тій війні з Росією. Так само, як свого часу не встояли наші гетьмани Іван Виговський та Іван Мазепа. Причини були різні, але результат один і той же: довгі роки трагічної залежності від імперії з репресіями, голодоморами. Зі спробами знищити українську мову і розчинити український народ на неозорих просторах Євразії.
Перед нашим поколінням постало завдання розірвати фатальне історичне коло. Зробити так, щоб українську незалежність, як раніше, не вимірювали місяцями чи декількома роками. І потім довгими десятиліттями бездержавності не оплакували її втрату. Не аналізували причин чергової поразки.  А щоби пишалися перемогами і гордилися успіхами.
За чотири роки війни, яку Росія розв’язала проти України, ми з вами зберегли державу і зміцнили її. Нація консолідувалася на засадах захисту країни і патріотизму. Ми з вами створили сильну армію. І кропіткою роботою наших дипломатів забезпечили міжнародну політико-дипломатичну підтримку незалежності України.
І, головне, ми твердо обрали власний шлях розвитку. І не маємо права з нього зійти на догоду зовнішнім ворогами та їх агентам усередині країни.
Перше. Ми розриваємо всі пута, які пов’язують нас з Російською імперією та Радянським Союзом. Зробити незалежність незворотною, Україну – великою та сильною, без жодної перспективи повернення в зону російського впливу – це головне завдання нашого покоління. Це – завдання суспільства і обраної ним влади.
Друге. Ми, українці, йдемо своїм шляхом і розуміємо, що насамперед маємо спиратися на власні сили. Використовувати багатства країни в інтересах народу і наступних поколінь. Україна має жорстко захищати свої національні інтереси. Зовнішня допомога для нас все ще важлива, але насамперед маємо допомогти самі собі.
Третє. Конкретними кроками зміцнити незалежність. Вже понад рік діє безвізовий режим для поїздок українців до Євросоюзу. Ми невідворотно стаємо частиною європейського простору. Це зміцнює нашу політичну незалежність.
Набула чинності Угода про асоціацію та зону вільної торгівлі з Європейським Союзом. І як результат і наслідок частка експорту до ЄС становить тепер майже 43 % проти 32 % ще чотири чи п’ять років тому. Чітка європейська стратегія дала нам можливість компенсувати величезні втрати, яких ми зазнали внаслідок політично вмотивованого закриття Росією і свого ринку, і транзиту для третіх країн для українських товарів. Вона, Росія, більше не зможе нас шантажувати, тому що ми посилили нашу економічну незалежність.
Із осені шістнадцятого року – вчора була вже тисяча днів, - як ми не купуємо газу в Росії. Український «Нафтогаз» блискуче обіграв Газпром в Стокгольмському арбітражі, принісши до державної кишені 4,6 млрд доларів. Так здобуваємо нашу енергетичну незалежність.
Четверте, на чому хотів би окремо наголосити. Не може бути вільним тіло, коли душа - в полоні. Нехай сьогодні нас почують у Константинополі, в Москві та Ватикані. Ми маємо твердий намір розрубати останній вузол, яким імперія відчайдушно намагається нас прив’язати до себе. Ми сповнені рішучості покласти край протиприродному та неканонічному перебуванню вагомої частини нашої православної спільноти у залежності від російської церкви. Церкви, яка освячує гібридну війну Путіна проти України, яка день і ніч молиться за російську владу і за військо - теж російське.
Хрещення прийшло до нас від Константинопольської Церкви-Матері. І саме з Києва розійшлося широкими просторами Східної Європи. Українське християнство має понад тисячолітню історію, власну богословську, літургійну і церковну традицію. Зараз, коли ми відновили і захистили державну незалежність України із столицею в Києві, немає жодних причин для того, щоб серед інших помісних Православних Церков не було рівної їм Помісної Православної Церкви України.
Питання Томосу про автокефалію для Православної Церкви України виходить далеко за межі релігійного. Воно з того ж ряду, що зміцнення армії; що захист мови; що боротьба за членство в Євросоюзі та НАТО. Це – ще один стратегічний орієнтир на нашому історичному шляху. Це - вагома складова нашої незалежності.
Інтеграція до європейського та євроатлантичного простору –  надійний спосіб забезпечити безпеку, розвиток України та гідні умови життя для людей. Така інтеграція - стовідсоткова гарантія нашої незалежності. Але хочу окремо наголосити - і ми потрібні Європі, бо без нас Євросоюз не стане завершеним і довершеним проектом. Адже цивілізаційна межа сучасної Європи проходить уздовж північно-східного кордону України.
На континенті всі, хто не засліплений російськими грошима, розуміють, що без незалежної європейської України миру і безпеки в Європі було би менше. Точно менше, а не більше. Без відновлення територіальної цілісності, суверенітету нашої держави всі кордони в Центральній та Східній Європі будуть непевні.
Війна Росії проти України - це частина плану Кремля розвалити Європейський Союз і НАТО. Наші воїни на сході стоять на захисті безпеки і добробуту не лише України, але всієї Європи. Отож, до Євросоюзу і до НАТО ми прямуємо не з порожніми руками. У нас сьогодні – ви будете мати можливість це побачити і переконуєтесь вже чотири роки - одна з найкращих армій континенту. Вона істотно посилить східний фланг НАТО. А навзаєм - ми розраховуємо на гарантії колективної безпеки, які надає Альянс.
Дорогі українці!
Відтоді, як ви довірили мені посаду Президента України, державний компас впевнено показує на Захід – у бік, протилежний імперії. Його стрілка жодного разу не здригнулася. І запевняю вас, не здригнеться, допоки цей компас знаходиться в моїх руках.
Більше того, наполягатиму на закріпленні у Конституції нашого прагнення приєднатися до Євросоюзу і вступити до НАТО. Юристи знайшли формулу, як це зробити оптимально і швидко. До відкриття осінньої сесії Верховної Ради, яке заплановано на 4 вересня, буде зареєстрований відповідний мій законопроект. І буду працювати в день і вночі, робитиму все, щоб його ухвалили.
Найнадійнішими гарантами Незалежності України та мирної праці українців є наші воїни: Збройні Сили, Національна гвардія, флот, прикордонники, СБУ, поліція, інші силові структури. Про те, як змінилася українська армія за чотири роки, можна говорити хоч чотири години, є про що. Але ліпше за будь-які слова промовлятимуть зараз впевнена хода героїв, випромінюючий силу рух техніки та озброєнь і майстерність пілотів.
Народна армія сьогодні звітує перед українським народом, а народ пишається своєю армією. Кожний, хто долучився до її розбудови, кожний, хто в 2014 році відправляв смс з грошима, хто кинув рідний дім і поїхав волонтером, військовослужбовці,– кожен по праву хай гордиться власним внеском у зміцнення обороноздатності.
Схилімо голови на згадку про героїв, які віддали свої життя за мирне майбутнє України. Вклонімось кожній українській родині, що втратила чоловіка чи сина, матір чи сестру. Вічна пам'ять Героям, які полягли в боях за нашу вільну, незалежну Україну. Вічна їм слава.
Прошу вшанувати хвилиною мовчання пам'ять українських воїнів і мирних громадян України, які загинули у війні, що розв'язав російський агресор. Повік не забудемо, і не пробачимо ніколи.
Хвилина мовчання
Дорогі українці!
Наша українська армія – це армія миру. Влітку чотирнадцятого року вона успішно звільнила більшу частину Донбасу від бойовиків. А, після того, як сталося пряме вторгнення російських регулярних військ, міцно тримає оборону на лінії зіткнення. Надійно захищає Україну вздовж усієї лінії кордону з нашою агресивною сусідкою.  
Влада зробила все, аби вплив війни на суспільство був якомога меншим. Свого часу я відкинув пропозиції оголосити воєнний стан, який би істотно обмежив політичні права і свободи громадян. Від часткової мобілізації ми перейшли до формування контрактної армії. Витрачаючи понад 5% ВВП на оборону та безпеку, не знімаючи пальця з курка, - зосередилася на реформах і мирному будівництві.
Ми нічого не прагнемо більше, ніж миру.
І ніхто не прагне миру більше, ніж ми, українці.
Справжній мир обов’язково настане на нашій землі. Забезпечити мир і перемогу може тільки боєздатна армія, і вона день за днем стає дедалі сильніша.
«Доки нація бореться, вона живе», - казав Левко Лук’яненко, автор Акту проголошення незалежності України. Сьогодні Левкові Григоровичу виповнилося б дев’яносто років. Ми всі глибоко вдячні людині-легенді за його видатний внесок у боротьбу за волю України і свободу її громадян.
Дорогі співвітчизники! 
Ви щойно чули й бачили, як Міністр оборони вперше в історії вітав учасників параду словами «Слава Україні». Найміцнішими стають ті традиції, які народжуються в народі. Які генеруються народом і людськими серцями, передаються з покоління в покоління. Серед наших символів є не лише Прапор, Герб і Гімн, про які написано в Конституції, але й національне гасло «Слава Україні! Героям слава». Від нього ми почуваємо колосальне піднесення, а наших ворогів корчить як чортів від ладану. Воно саме увійшло в наше життя, а тепер настав час надати йому силу закону. Ось чому подаю до Верховної Ради законопроект про зміни до військових статутів, згідно якого це гасло стане головним вітанням у Збройних Силах України.
З двадцять сьомою річницею Незалежності України! 
Зі сторіччям відродження української державності! 
Слава українському війську! 
Слава Збройним Силам України! 
Слава українському народу! 
Україні – слава!"
37,"
Виступ Президента під час церемонії урочистого підняття Державного Прапора України
",https://www.president.gov.ua/news/vistup-prezidenta-pid-chas-ceremoniyi-urochistogo-pidnyattya-49066,23 серпня 2018 року - 10:07,"Дорогі співвітчизники!
День Державного Прапора напередодні Дня Незалежності ми з вами відзначаємо абсолютно не випадково. Логіка в цій послідовності – залізна.
Саме під синьо-жовтими кольорами з покоління в покоління ми, українці, боролися і боремося за власну свободу і волю України. Сто років тому це знамено стало офіційним стягом Української Народної Республіки і Західноукраїнської Народної Республіки, які об’єдналися в соборну державу. Його решетили ворожі кулі у національно-визвольних змаганнях. За нього карали Сибіром в епоху шістдесятників. Та з ним ми добилися зрештою  Незалежності і відновили власну державу 27 років тому.
З ним захищали барикади на Майдані і ним вкривали загиблих Героїв Небесної Сотні. За цей  прапор окупанти вбивали патріотів на Донбасі. Володимира Балуха окупаційна влада в Криму засудила лише  за те, що над своїм будинком він підняв український прапор.
Під небесним і пшеничним кольорами наша армія дві тисячі чотирнадцятого року звільнила від окупантів більшу частину окупованого Донбасу. Синьо-жовті стяги майорять  над звільненими містами і селищами, на бойових машинах, блокпостах, над бліндажами. Вони не лише нагадують про обов’язок захищати рідну землю. Вони стали для наших воїнів оберегами і символами нашої з вами спільної майбутньої перемоги. 
У Національному музеї історії України у Другій Світовій війні є величезна експозиція, в якій зберігаються 43 сучасних стяги,  пропахлі димом та посічені кулями. Кожен з них має свою бойову історію. Серед них – прапор, який установили над входом до старого терміналу  Донецького аеропорту. І прапор, що височів над позиціями
93-ї бригади Збройних Сил України на шахті «Бутівка-Донецька».
Державний Прапор – животворне та об'єднуюче начало. Він, незалежно від національності, мови, релігії гуртує нас в одне єдине ціле – українську політичну націю. Він об’єднує українців усього світу.
Таким самим символом, як Прапор, Герб та Гімн, для нас є й мова. Ось чому протягом свого президентства я разом з парламентом та урядом втілюю послідовну стратегію підтримки української мови. Її стає дедалі більше і більше, вона наповнює собою радіо, телебачення, кінематограф, книгарні. Про те, що чотири роки тому, ми навіть мріяти не могли. До мови повертаються ті, хто колись від неї відійшов. Її опановують ті, хто раніше не знав. Радіючи цим позитивним змінам, я хотів би щиро подякувати російськомовним громадянам України за розуміння і сприйняття наших зусиль із розвитку державної мови.
Ми всі – патріоти України, лише про любов до неї кожен промовляє своєю рідною мовою. Днями соціологи оприлюднили дані опитування, яке тішить і приємно вражає показниками патріотизму українців та гордістю за своє українське громадянство.
Це точно, чого не очікував побачити ворог.
Утім, цифри лише підтверджують те, що ми  душею відчуваємо в повсякденному житті, будуючи нову країну та захищаючи Україну від агресора.
Саме в місті Дніпро і в області весною чотирнадцятого стався корінний злам у нашій боротьбі з російським планом із розчленування та знищення України. Саме мешканці цього краю, спадкоємці козацької слави, одними із перших стали на захист територіальної цілісності країни. Тут, так і не народившись, безславно загинула так звана Новоросія.   
Коли кілька тижнів тому я повідомив своєму офісу, своїй команді, що цього року традиційне підняття прапору вперше пройде не в Києві, а відбудеться у Дніпрі, ніхто з моєї команди навіть не спитав чому, бо ця ситуація є абсолютно очевидною. Тому що – Дніпро, і цим все сказане!
Десятки тисяч жителів Дніпра та Дніпропетровської області стали на захист Вітчизни у лавах Збройних сил, Нацгвардії, а попервах – і у лавах добровольчих батальйонів. Молодший сержант 25-ї дніпропетровської бригади Сергій Маковей, родом з Кривого Рогу, встиг взяти участь у звільненні десятків міст сіл та селищ на Донбасі. І загинув у серпні чотирнадцятого року біля Жданівки на Донеччині. І саме прізвище Маковей, до речі, співзвучне із легендарними старозавітними братами Макавеями, які підняли повстання проти чужинців на захист свого народу.
Син десантника – Данило Маковей теж обрав військову професію. Він ліцеїст Київського військового ліцею імені Богуна. Війна забрала в Данила батька, а важка хвороба – і маму. Хлопцем зараз опікується дядько Вадим Ляшенко, теж учасник бойових дій.
Данило – це той самий юнак, який щойно разом зі мною піднімав Державний Прапор. Дякую, Даниле!
І перед тобою, Данило, і перед воїнами, і перед усім народом хотів би поділитися переживанням, яке не полишає мене за жодних обставин. Яке давно мені на дає спокою. І не було жодного дня, щоб я про це не згадував. Чи коли отримую зведення з фронту, чи коли підписую Укази про нагородження загиблих українських героїв. Чи коли, і це особливо важко, коли зустрічаюся з мамами, дружинами, дітьми полеглих у боях хлопців і дівчат. І зараз про це думаю, коли дивлюся на цей наш прапор, з яким наші воїни йдуть проти ворога.
Понад чотири року тому я заявив, що АТО триватиме години, а не місяці. Тепер вже не так важливо, в якому контексті ті слова були сказані. Не важлива і образність цієї заяви. Люди сприйняли її як можливість завершити війну дуже і дуже швидко.
Шкодую, що породив завищені очікування. Я щиро перепрошую, що подав надію, яка не збулася. Прикро, що дав обіцянку, яка не справдилась. І прошу за це вибачення.
Це для мене дуже серйозний урок обережного і відповідального ставлення до своїх слів і до своїх обіцянок. Дякую вам за це розуміння. Країна вимагає чесної і відвертої розмови.
Я з цього  зробив висновки. Із самого початку слід було націлити усіх на тривалу та виснажливу боротьбу за те щоб звільнити кожен клаптик української землі.
Багато хто з нас весною чотирнадцятого не усвідомлював реальної глибини тієї катастрофи, яка сталася ще до війни. Українське військо, українську армію знищували: роззброїли, роздягнули, розікрали, розтягли.
Багато хто з нас ситуацію розглядав як заколот сепаратистів в  2014-му. Так, штучний. Для цього не було ніяких приводів. Так, організований із Москви. Так, нею профінансований. Так, озброєний з росвоєнторгу… Але все ж таки заколот. І лише згодом стало зрозуміло, що це ніякий не заколот – це чергова повномасштабна російсько-українська війна.
Ми доволі швидко зібрали в кулак всі наявні на той момент ресурси. За лічені тижні звільнили від бойовиків величезну частину Донбасу, десятки міст, сіл, селищ, мільйони людей були звільнені. І це сталося саме тому, що АТО реально наблизилася тоді до переможного фіналу. Росія в серпні вдерлася на територію України вже своїми регулярними підрозділами! А це вже докорінним чином змінило військово-стратегічну ситуацію… І всі наші розрахунки щодо ресурсів, щодо часу, щодо інтенсивності операції були зруйновані.
Шлях був і є лише один. І цей шлях дуже простий. Нам з вами спільно, дорогі українці, будувати сильну армію, здатну тримати оборону супроти набагато чисельніших збройних сил Росії. Причому не лише на Донбасі, а по всьому величезному периметру кордону з Росією. І друге – заручитися міжнародною підтримкою і забезпечити санкційний режим, який трохи вправляє мозок агресору та стримує його. Це те, що я прошу у наших партнерів – єдності у всьому світі і солідарності з Україною. Цей шлях виявився з одного боку результативним та ефективним, з іншого, і це правда – довгим та виснажливим.
І нічого ми не прагнемо більше, ніж миру. І ніхто не прагне миру більше, ніж ми, українці. Я хочу твердо наголосити – мир обов’язково настане на нашій землі. Мир, а не здача суверенітету. Мир, а не зрада. Забезпечити цей мир може єдність українського народу, боєздатне українське військо,  яке день за днем стає все сильніше і сильніше. І впевнений, що спільними зусиллями суспільства і відповідальної за обороноздатність влади ми це точно зробимо.
Для нашої армії важливими є і ракети, і гармати, і танки, і літаки. Але так само необхідним залишається і наш український прапор, який нас всіх об’єднує. Прапор, який всіх нас веде до перемоги.
Шановні співвітчизники!
Наші головний обов’язок і велика відповідальність перед загиблими, перед нинішнім та прийдешніми поколіннями – зробити усе можливе, щоб синьо-жовтий прапор одвічно майорів над усією  Україною.
Разом ми гідно здолаємо усі труднощі.
Ми точно переможемо!
Бо ми великий і єдиний європейський народ, український народ!
Щиро вітаю усіх із Днем Державного Прапора!
Вітаю вас із прийдешнім Днем Незалежності України! Сподіваюсь завтра, коли ми святкуватимемо День Незалежності, більшість із вас буде мати можливість подивитися військовий парад на честь Незалежності. Вітаю вас з цим!
Слава Україні!"
38,"
Виступ Президента з нагоди 1030-річчя хрещення Київської Русі-України
",https://www.president.gov.ua/news/vistup-prezidenta-z-nagodi-1030-richchya-hreshennya-kiyivsko-48870,28 липня 2018 року - 08:55,"Ваші високопреосвященства, високоповажні представники Його Всесвятості Вселенського Патріарха Варфоломія!
Ваша Святосте!
Ваші блаженства, всечесні отці!
Шановні члени Ради церков!
Дорогі співвітчизники і українці всього світу!
Понад тисячу років тому святий рівноапостольний князь Володимир зробив доленосний вибір – прийняв християнство сам і охрестив країну.  Відтоді наш народ консолідується навколо духовних ідеалів справедливості, милосердя, любові до ближнього, добра та правди.
Християнський вибір одночасно був і вибором європейським.
А визначальною складовою європейської ідеї є свобода, про що понад десять років тому Його Всесвятість Варфоломій наголосив у своїй промові «Роль релігії в еволюції Європи».
Ми, українці, добре пам'ятаємо,  звідки до нас прийшли світло вчення Христового і надія на спасіння. «Церква Царгородська» як «матір Церкви Православної Української  передала нам за часів князя українсько-київського Володимира Великого науку християнську, сімома Вселенськими Соборами визнану... Передала церковну ієрархію, службу Божу та святі Таїнства, для спасіння душ християнських потрібні». Це – фрагмент із підписаного ще близько ста років тому нашого «Прохання до Патріярха Царгородського благословити Автокефальну Українську церкву». Тоді протягом кількох років вселенська кафедра вдовствувала. А поки обрали нового Патріарха, українці через внутрішній розбрат та брак єдності втратили державність.
Але щойно поновили її після довгої та трагічної паузи – з новою енергію приступили до розбудови власної церкви. Вже за два місяці після проголошення незалежності Помісний Собор тоді ще єдиної УПЦ одностайно підтримав  автокефалію… В тому числі і голосами тих єпископів, які проти неї тепер так затято боряться, в тому числі за наказом із Москви.
Згаданий Собор УПЦ відбувся 1-3 листопада 1991 року, а 2 листопада того ж року Його Всесвятість Варфоломій урочисто вступив на вселенський престол. Перед очима Патріарха незалежна Україна росла й міцніла. Ми відновлювали релігійне життя після десятиліть атеїстичних гонінь, плекали надію на помісну церкву – і розбудували необхідну для того організаційну структуру. Православна громада України – одна з найбільших у світі, і вона не може бути додатком до когось. Їй належить стати зіркою у «сузір`ї незалежних і рівних національних Церков», яким, за словами Його Всесвятості, є Вселенська Православна Церква.
Україна, світська та церковна влада, звернулися до Архієпископа Константинополя-Нового Риму, Вселенського Патріарха Варфоломія щодо надання Томосу про автокефалію Православній Церкві в Україні.
Ми дуже вдячні Його Всесвятості за постійну увагу до України, а особливо – за нещодавнє нагадування про те, що Україна не є канонічною  територією РПЦ. Про те, що перехід Київської митрополії під контроль Москви, який стався в сімнадцятому столітті, відбувся в неканонічний спосіб. І за те Послання, яке він вчора передав нам, в якому чітко задекларована така довгоочікувана мета. Ця мета –  «дарування українській церкві автокефалії».
І ми радіємо з того, що Його Всесвятість як духовний провідник сотень мільйонів православного люду, як політична фігура глобального масштабу чує наш голос і наші прохання.
Делегація Церкви-Матері на моє запрошення і з благословення Його Всесвятості прибула розділити з нами радість цього свята. І дуже символічно, до речі, що засновником Константинопольської кафедри є Андрій Первозванний. Це той самий апостол, який, згідно літопису, бував у наших краях і пророкував велике майбутнє нашій землі.
Мільйони українців прагнуть і очікують якнайшвидшого визнання автокефалії Православної Церкви в Україні – великої за кількістю вірних, але рівної до інших помісних православних церков.
Томос про автокефалію довершить утвердження незалежності і самостійності нашої держави, укріпить релігійну свободу, міжконфесійний мир. Він посилить права і свободи громадян… Особливо тих, котрі зараз перебувають поза спілкуванням із вселенським православ’ям.
Я гарантую, влада не втручатиметься у суто внутрішні церковні справи.  Але наголошую, проте й іншим державам українська влада не дозволить цього робити. Для того і вважаю конче необхідним обрубати всі щупальця, якими всередині нашого державного організму орудує країна-агресор.
В тій країні православна церква лише на папері  відокремлена від держави, а насправді вона сама назвалася «скрепою» режиму. Вона цілковито і беззастережно підтримує реваншистську імперську політику Кремля. Ба більше: сама доктрина «русского мира» народилася в люксових келіях ієрархів РПЦ.
І така ситуація – пряма загроза національній безпеці України, що просто зобов’язує нас діяти. З перших днів мого президентства я поставив собі за мету добиватися створення Єдиної Помісної Православної Церкви та визнання цієї Церкви Вселенським Патріархом.
Автокефалія – це питання нашої незалежності. Це – питання нашої національної безпеки. Це – питання всієї світової геополітики.
Армія –  боронить нашу землю. Мова –  боронить наше серце. Віра – боронить нашу душу.
Ми зупинили агресора і зберегли державу. Ми з вами збудували боєздатну армію. Ми утверджуємо українську мову – складову сили та успіху нашого народу. Я переконаний, що вона стане богослужбовою мовою в єдиній помісній церкві!
Ми повертаємо православній церкві українську ідентичність і рівне місце посеред православних церков світу. І, до речі, на захисті ідентичності українського народу наголошує у своєму посланні до нас Його Всесвятість Вселенський Патріарх.   
Хотів би ще раз окремо звернутися до архієреїв УПЦ Московського Патріархату. І не своїми  словами, а словами світлої пам’яті покійного митрополита Володимира Сабодана, які кілька років тому я вже цитував перед Радою Церков: «Автокефалія – це спосіб організації церковного життя, … свідчення кількісного та якісного зростання Церкви, її здатності до самостійного буття». Світлої пам’яті владика нагадував, що завжди після здобуття незалежності державою починалася дискусія про автокефалію. Так було в Греції, Сербії, Румунії, Болгарії, Грузії, Албанії тощо… І ці слова для нас тим більше є цінними, що сказані вони були предстоятелем церкви,  пов’язаної з Москвою. Володимир не одразу прийшов до цього висновку, а після років глибоких роздумів на фоні вражаючого розвитку української православної спільноти.  
Хто сьогодні може аргументовано заперечити, що кількісно та якісно наша православна церква готова до самостійного буття?
Дорогі браття і сестри!  
В Писанні сказано, що нам не дано знати часи і строки. Але я вірю в те, що фінальне рішення Вселенського буде справедливим по відношенню до України.
І поза сумнівом, суспільство очікує на це рішення, суспільство готове до нього. Але опоненти в безсилій злобі застосовують увесь арсенал пропаганди і маніпуляцій… Від поширення міфів і відвертої неправди, в тому числі і про Його Всесвятість, до відвертих погроз і залякування. Послухаєш їх, то ледве не кінець світу настає.  Але ж колесо історії ще ніхто не міг повернути назад.
Дорогі друзі, час автокефалії Української Помісної Православної  Церкви точно настав.
Шановні члени Ради Церков!
У передмові до книги Патріарха Варфоломія «Віч-на-віч із тайною» я прочитав, що серед улюблених афоризмів Його Всесвятості є й  такий: «Війна в ім'я релігії – це війна проти релігії».  Беззастережно поділяю цю думку. Спільне творення незалежної церкви не може бути підставою для розбрату, підставою для протистояння, насильства. Навпаки, це – дорога до миру, спокою, порозуміння.
Віруючі і церковні громади самі вирішуватимуть, чи приєднуватись їм до Помісної Церкви.
Томос, хай пошле нам його Господь, не означатиме, що в Україні постане державна церква. Влада ж, як і раніше і тепер, поважатиме усі конфесії, не відступаючи від духу і букви Основного закону – Конституції України.
Конституційні засади державно-церковних відносин є непорушними. Україна – багатоконфесійна держава, для якої релігійний мир – велика цінність.
Закликаю вас і надалі докладати всіх зусиль для миру в Україні, для налагодження співпраці між релігійними громадами заради майбутнього.
Ми всі пишаємося тим, що в Україні найскладніші питання співжиття релігій та культур завжди вирішувалися мирно, без насильства, у правовому полі. На жаль, наш внутрішній мир грубо порушила російська агресія.  Упевнений, тільки Бог дав нам сил, щоб зупинити одну з найбільших армій світу. Лише віра дала нам таку величезну любов до Вітчизни.
Зараз увесь наш народ як ніколи потребує Слова Божого, потребує єдності, потребує миру.
Нехай ваша духовна праця та щирі молитви і надалі сприятимуть утвердженню нетлінних духовних цінностей в українському суспільстві.
Я ще раз дякую Його Всесвятості Варфоломію за любов та увагу до України. Дякую Його Святості Патріархові Філарету за багатолітні труди із розбудови Української Церкви. Дякую Його Блаженству Митрополиту Макарію, єпископату УАПЦ,  усім ієрархам УПЦ Київського Патріархату за виявлений дух єдності і за одностайне звернення до Вселенського.  Дякую архієреям УПЦ Московського Патріархату, в тому числі і тим які готові підтримати автокефалію.
Вітаю кожного українця в Україні та поза її межами з Днем Хрещення Руси-України!
З Божою поміччю ми переможемо.
Як говорив апостол Павло, «благодать Господа нашого Ісуса Христа, і любов Бога й Отця, і причастя Святого Духа нехай буде зо всіма вами!»
Слава Господу Богу!
Слава Україні."
39,"
Виступ Президента на зустрічі з учасниками загальноукраїнської прощі у Зарваниці
",https://www.president.gov.ua/news/vistup-prezidenta-na-zustrichi-z-uchasnikami-zagalnoukrayins-48742,15 липня 2018 року - 11:10,"Слава Ісусу Христу!
Ваше Блаженство!
Високодостойні владики, всечесні отці!
Дорогі віряни!
Які ж давні та міцні наші корені! Цими днями розпочинаємо відзначати 1030-ту річницю Хрещення України-Русі, а історія нашої державності сягає ще дохристиянських часів. Свято, що наближається –  це свято спільне для більшості українських християн. Ми всі – єдиного Володимирового Хрещення. Ми належимо до унікальної київської християнської традиції. І Господь дав нам одну-єдину Україну. Її велич, перебуваючи на київських пагорбах, передбачив ще апостол Андрій Первозваний.
Особливе місце в українській історії посідає Українська Греко-Католицька Церква. Вона забезпечила постійну комунікацію із західноєвропейською християнською спільнотою. Вона вже багато століть опікується українською паствою. В часи, коли Україна була бездержавною і розділеною між сусідами саме УГКЦ, особливо в часи владарювання митрополита Андрея Шептицького, на основі церковної структури створила прообраз українського національного організму… Священники, їхні сини, їхні онуки цілими династіями формували українську інтелігенцію… 
Ви, Ваше Блаженство, слушно казали про великого митрополита Шептицького як про «етнарха українського народу», як про батька української нації, «дух, думка, молитва якого вийшли далеко поза рамки історичного періоду, в якому він служив Богові і людям».
Наступник митрополита Шептицького – Йосип Сліпий, який народився в цих краях, об’єднав українську діаспору та перетворив її на могутній чинник на шляху України до нашої  незалежності. Переказують, я це почув тут, що в дитинстві, коли він захворів, мама на руках понесла дитя до Зарваниці, довго тут молилася… І сталося чудо зцілення майбутнього Патріарха.
Національне відродження 80-х років минулого століття почалося із відродження УГКЦ. Услід за Церквою з катакомб вийшла і ціла Україна. Українська Греко-Католицька Церква весь період свого служіння, заплативши кров’ю святих мучеників, непохитно відстоює віру Христову та українську державність. 
Я хотів би віддати належну шану кардиналові Любомирові Гузару. Ми всі пам’ятаємо його великим моральним авторитетом і вчителем.
Моя окрема подяка вам усім за велику волонтерську роботу, за ту допомогу, яку ви надаєте Збройним Силам України. Я, як Верховний Головнокомандувач, хочу подякувати і українським військовим, і військовим капеланам, і матерям та дружинам загиблих, які сьогодні з нами спільно молилися. Хочу підтримати людей які залишилися на окупованих територіях, переселенців. На передовій поруч із військовими, ще раз наголошую, стоять священики-капелани, які надають нашим героїчним воїнам духовну підтримку, які моляться за нашу перемогу і мир на рідній землі.
Дорогі прочани!
Десятки тисяч вірних Української Греко-Католицької Церкви щороку прямують до Зарваниці. Прямують день, два, тиждень, пішки, під дощем для того, щоб об’єднатися тут у спільній молитві. Зарваниця – одне із найвідоміших святих місць в Європі, в світі, яке в братолюбному дусі християнської єдності  відкрите для вірних інших церков. Мені розповіли, що днями, на Івана Хрестителя, тут молилися православні Тернопільщини. А на Успіння прибудуть православні паломники з Івано-Франківщини. І я, православний українець, почуваюся тут, серед вас, надзвичайно затишно. 
Чому? Бо ми з вами молимося за мир. Ми з вами молимося за Україну. І я впевнений і переконаний – Господь почує нашу молитву.
З перших же днів свого президентства поставив за мету добитися від Константинопольскої Матері-Церкви надання автокефалії Українській Помісній Православній Єдиній Церкві. Відтоді ця тема постійно перебуває не просто в полі мого зору, а в центрі уваги. Протягом кількох років тривала невидима для стороннього ока напружена робота. Зустрічі та листування із Вселенським Патріархом, обговорення теми з лідерами православних країн та предстоятелями церков цих країн…
У відповідь на моє звернення, яке було підтримано Верховною Радою України, я дякую за це народним депутатам, яке було підтримано обласними радами,  в тому числі Тернопільською обласною радою, районними радами, яке було підтримано ієрархами всіх церков. І, нарешті, ми вже почули низку позитивних повідомлень. Про те, що приєднання Київської Митрополії до Московської Церкви, яке сталося у сімнадцятому столітті, було здійснене всупереч канонам. Про те, що право надавати автокефалію належить винятково Вселенському Патріарху і Синоду. Про те, що Константинопольська Церква – це Церква-Мати для українських православних. А Москва, яка претендує на «материнство», насправді є дочірньою по відношенню до церкви в Києві. І головне – про те, що коли виникає незалежна держава, природним наслідком виникнення держави є створення своєї незалежної православної церкви.
Отже, шановна високодостойна громадо, автокефалія не є клопіт лише українських православних. Це – питання нашої української  незалежності. Це – один із стовпів Української держави, української нації, української національної безпеки. І, врешті-решт, всієї світової геополітики.
Тому і чинять такий шалений спротив Москва та її п’ята колона всередині України. І навіть деякі політики, яких прийнято вважати проукраїнськими, дозволяють собі передавати сигнали на зовні, що, мовляв, не варто поспішати з наданням автокефалії. 
Ситуація непроста. Протидія – масштабна і системна. Нема жодних підстав вважати, ніби Томос у нас в кишені. Та нам з вами залишається дві речі для того, щоб його отримати – молитися, і вірити та боротися. «Коли молимося, не припиняймо працювати, - вчив владика Любомир. -  Бо без нашої праці нічого не буде, нічого само по собі не станеться».
А ще кажуть, не можна зупинити ідею, час якої настав. Ідея автокефалії зараз в Україні є саме такою ідеєю. До Томосу нас підводить сама логіка історичного процесу, логіка розвитку української нації, логіка розвитку української  держави.
Хочу ще раз наголосити, що мова йде не про створення державної церкви. Церкви були і будуть незалежними від держави, як це і передбачено Конституцією.
Я твердо стою на тому, щоб церква в Україні була незалежною від держави. Але особливо від держави іноземної. Це я кажу вам. Про це я написав Понтифіку. Днями державний секретар Ватикану повідомив мені, що Папа Франциск із великим задоволенням констатує, що влада в Україні гарантує повне дотримання релігійної свободи для вірних усіх конфесій. 
Дорогі українці!
Ми спадкоємці Київської Русі-України.
Нашу землю хрестив рівноапостольний Володимир Великий.
Ми з вами зупинили агресора і зберегли Українську державу.
Ми з вами збудували боєздатну армію.
Ми зараз утверджуємо державну мову – невід’ємну складову сили та успіху нашого народу.
Ми розвиваємо всі наші Церкви, а Православній Церкві повертаємо українську ідентичність та рівне місце посеред інших православних церков світу.
Наша армія – боронить нашу землю.
Наша мова – боронить наше серце.
Наша віра – боронить нашу душу.
Слава Україні!
А зараз я хотів би подарувати  Євхаристійний набір в цей дуже урочистий день,  в тому числі і для мене, бо я сьогодні вперше тут і знаходжусь під великим враженням від нашої спільної молитви.
Дуже дякую вам за цю молитву!"
40,"
Виступ Президента під час відкриття Меморіалу пам’яті українців, які загинули від рук польських «селянських батальйонів» та підрозділів Армії Крайової у 1944 році у с. Сагринь
",https://www.president.gov.ua/news/vistup-prezidenta-pid-chas-vidkrittya-memorialu-pamyati-ukra-48562,8 липня 2018 року - 15:28,"Всечесні отці!
Дорога українська громадо!
Шановні вихідці з цього та навколишніх сіл!
Шановні представники товариств «Холмщина»!
Шановні українські і польські патріоти!
Для мене є надзвичайно важливо саме сьогодні бути саме тут у Сагрині з вами на офіційному відкритті Меморіалу пам’яті українців, які загинули від рук польських «селянських батальйонів» та підрозділів Армії Крайової у 1944 році. Наш перший людський і християнський обов’язок – пам'ятати про невинних жертв і зробити все можливе, аби наші народи ніколи не знали більше розбрату і протистояння.
Здавна український і польський народи були сусідами, яких поєднують спільність культур, традицій, близькість наших мов. Скажіть, будь ласка, українцю потрібен  перекладач з польської, чи поляку потрібен перекладач з української? Ми дуже добре розуміємо один одного.
Нас єднає також досвід боротьби за власну свободу проти іноземних поневолювачів, проти імперських і тоталітарних режимів. Нам варто весь час говорити і пам’ятати про цей досвід, згадувати українських і польських героїв, які спільно боролися проти Російської імперії і у 1830, і у 1863, і у 20-х роках минулого століття. Це та пам'ять, яка нас об’єднує, яка знайшла свій вираз у мудрих словах: «Без вільної України немає і не буде вільної Польщі».
Але є в нашій історії, і ми маємо це визнати, і печальні сторінки. Поруч зі спільними перемогами, поруч з нашою дружбою та братерством, найболючішою травмою залишається братовбивчий польсько-український збройний конфлікт 1943-1944 років, та й всі 40-х років минулого століття, який залишив глибоку рану і тут на Холмщині.
Понад сім десятків років тому українці Сагрині і навколишніх сіл стали жертвою брутальної збройної акції, яку вчинили проти мирних мешканців окремі підрозділи польського підпілля.
Сьогодні ми тут, щоб нашою спільною молитвою вшанувати пам’ять сотень дітей, жінок, чоловіків, людей старшого віку, які загинули тільки за те, що вони називали себе українцями, за те, що вони ходили до іншої церкви.
Разом з ними ми пам’ятаємо всіх, хто був невинно вбитий. Ми зараз разом з представниками  товариств «Холмщина» з Волині, Львівщини, Тернопільщини, родичі яких проживали на цих землях, вирощували хліб, виховували дітей, плекали рідну мову й культуру. Але одного дня вони були примусово вивезені на інший берег Бугу. 
Прошу вшанувати пам’ять невинно убієнних хвилиною мовчання.
Дорогі мої,
Нашим моральним обов’язком перед нащадками всіх невинно убитих у ті жахливі часи розбрату буде збереження пам’яті про ці трагічні події минулого.
Сьогоднішня наша молитва змушує нас ще раз задуматися й переосмислити те, що може принести зло мільйонам людей.
Ми рішуче засуджуємо брутальність і насилля як сьогодення, так і минулого, та закликаємо нинішнє й прийдешні покоління і українців, і поляків не допустити подібної трагедії.
Я переконаний, що і в польському, і в українському суспільстві є достатньо мудрості, аби зрозуміти, що будь-яке протистояння між нами точно послаблює нас. Послаблює саме тоді, коли перед обома нашими країнами постала спільна загроза зі Сходу, коли гібридна війна розгорнута проти України, поширюється Кремлем і на всю Європу.
Будь-які прояви використання будь-якими політичними силами історичної пам'яті задля підвищення своїх рейтингів є абсолютно неприйнятними. Мірятися пролитою кров’ю наших народів і здобувати на трагедії політичні дивіденди – це є ганебно, це є неприйнятно. Це шлях в нікуди. На мою думку, це – зрада пам’яті про невинні жертви нашої спільної трагедії.
Я вірю, що у наших народів – і у народу України, і у народу Польщі – є достатньо мудрості, аби не піддаватися на провокації, спрямовані на перегляд багаторічних спільних здобутків у відносинах між двома народами у питаннях порозуміння та у питаннях примирення. 
Високі принципи стратегічного партнерства між вільною Україною і вільною Польщею ми ще раз підтвердили з Президентом Польщі Анджеєм Дудою у спільній декларації 24 серпня 2016 року у день відзначення 25-ої річниці нашої незалежності, коли вперше поруч зі мною, Президентом України, на Майдані Незалежності стояв Президент Польщі – нашої братньої країни. І це є той символ, відносин України і Польщі, який я хочу бачити скрізь.
Події на Холмщині, як і низка інших трагічних конфліктів між українцями і поляками в часи Другої світової війни, вимагають ретельних історичних досліджень.
І ці дослідження мають здійснюватися спільно істориками і науковцями, спільно українськими і польськими, базуватися на щирому прагненні встановлення справжньої історичної правди про причини, перебіг та наслідки конфлікту, якою б гіркою не була би правда для кожної із сторін. Наші  народи заробили право знати правду. Але займатися цією правдою мають точно не політики. Мають історики і науковці. І про це ми домовилися і ми ніколи не дамо політизувати ці  сторінки нашої історії.
Шановні і дорогі українці, які сьогодні зібралися в цьому святому місці,
Дорогі поляки, які сьогодні з нами разом тут,
Хочу наголосити, що зараз як ніколи актуальними є слова Івана Павла ІІ, які були виголошені у Перемишлі в липні 1991 року. Він сказав: «Саме сьогодні все нас закликає до примирення, до братерства і до взаємопошани, до пошуку того, що нас українців і поляків об’єднує».
Хочу наголосити, що ми глибоко шануємо пам'ять представників польського народу, які стали жертвами трагічних подій в Україні, зокрема на Волині у 1943-1944 роках.
І сьогодні, схиляючи голову у спільній молитві, щиро звернімося до Господа словами: «Прости нам провини наші, як і ми прощаємо винуватцям нашим».
Перед пам'яттю невинних жертв Сагрині я закликаю усіх нас – українців і поляків – до християнського прощення.
Саме до взаємного прощення, а не до помсти, закликають нас з небес усі невинні жертви братовбивчих конфліктів між нашими народами.
Страшні сторінки минулого не повинні бути визначальними для сьогодення і точно не повинні бути визначальними для нашого спільного європейського майбутнього. Добросусідські зв’язки українців і поляків по обидва береги Бугу нехай стають нерукотворним пам’ятником жертвам тієї трагедії – і запорукою того, щоб братовбивство ніколи більше не буде в нашій спільній історії.
І в Україні, і в Польщі пам'ять про кожне трагічно обірване життя повинна остудити «гарячі» голови тих, хто тяжіє до розвішування ярликів, тих, хто розпалює ненависть, тих, хто закликає до помсти. 
Ми проти односторонніх політичних оцінок спільного історичного минулого, оскільки вони не сприяють процесу нашого історичного примирення.
Підтримуємо ініціативи щодо перегляду відомих змін до польського законодавства про інститут національної пам’яті – і розраховуємо, що буде переглянуто також положення, які стосуються оцінки українців.
Ми за фаховий діалог на рівні істориків. І ще раз кажу –ми проти політизації чутливих питань спільного історичного минулого.
Я підтверджую нашу відданість політичним домовленостям, досягнутим на зустрічі з Президентом Дудою  у Харкові у грудні минулого року, щодо розблокування проведення польською стороною пошукових та ексгумаційних робіт на території України.
Сподіваємось, що ближчим часом наші експерти розпочнуть відповідну роботу.
На завершення хотів би ще раз висловити щиру вдячність українцям Польщі, які сьогодні тут разом з нами. А ми – з ними. Українська держава зараз приділяє особливу увагу діаспорі і особливу увагу українцям Польщі. Ви можете твердо на нас розраховувати.  Хочеться висловити слова особливої вдячності керівникам українських громадських організацій за підготовку і організацію цієї нашої зустрічі. Подивіться скільки нас. Подивіться, як нас багато. Подивіться, як ми любимо Україну. Подивіться, як Україна нас об’єднує, бо вона є найкращою.
І я хочу подякувати українцям Польщі за всі ті важливі справи, які ви робите для нашої держави. Бо у світовій солідарності, яка гуртує народи світу для того, щоб захистити Україну проти російської агресії, незаконної анексії Криму, велику частину роботи робите ви – українці Польщі і українці світу.
Гідно вшановуймо разом усіх жертв українсько-польського конфлікту 40-х років ХХ століття.
Нехай Господь упокоїть душі невинно загиблих в оселях праведників!
Вічна їм пам’ять!"
41,"
Звернення до Українського народу у зв’язку з Днем скорботи і вшанування пам’яті жертв війни в Україні
",https://www.president.gov.ua/news/zvernennya-do-ukrayinskogo-narodu-u-zvyazku-z-dnem-skorboti-48290,22 червня 2018 року - 09:00,"Дорогі співвітчизники!
Цього дня 77 років тому розпочався найкривавіший період Другої світової війни. У жорстокому протистоянні колишніх союзників - сталінського та гітлерівського тоталітарних режимів - загинули десятки мільйонів людей.
Український народ сплатив неймовірно високу ціну за визволення від нацизму та наближення спільної перемоги Антигітлерівської коаліції.
Ця гірка правда не полишає нас. Майже кожна українська сім’я має свої болісні втрати рідних і близьких у тяжких боях, ворожій окупації, концтаборах, нацистському рабстві, від голоду й сталінських репресій.
Вічна пам’ять усім загиблим.
Ця всенародна вдячна пам’ять про жертовність наших дідів та прадідів, їхню нескореність - священна для кожного українця. Вона гуртує націю, додає нам наснаги, сил та рішучості у справедливій боротьбі з новоявленими російськими окупантами.
Сердечна вдячність усім співвітчизникам старшого покоління, хто визволяв країну від ворога, хто вистояв і гартувався у полум’ї Другої світової війни, усім героям, які сьогодні зі зброєю в руках захищають нашу державу.
Вірю, що разом ми гідно здолаємо усі випробування на обраному шляху та побудуємо могутню, демократичну, європейську Українську державу.
Слава Україні!"
42,"
Слово Президента на VII Національному молитовному сніданку
",https://www.president.gov.ua/news/slovo-prezidenta-na-vii-nacionalnomu-molitovnomu-snidanku-47850,31 травня 2018 року - 12:06,"Ваша Святосте! 
Ваші блаженства!
Дорогі друзі, дорогі брати і сестри!
Важко уявити – сьогодні вже сьомий молитовний сніданок.
З кожним молитовним сніданком Україна стає ближче до Бога. Зараз, коли ми бачимо цифру у 1030 років Хрещення Київської України-Русі, я дуже добре пам’ятаю 1988 рік, коми святкували тисячоліття. І ніхто уявити собі не міг, що через 30 років Україна буде незалежною, Україна відбудеться як держава і нам як повітря буде потрібна Єдина Помісна Православна Українська Церква.
Чому це так важливо? Тому, що кожен з нас розуміє – без церкви немає держави. Без церкви нема нації. І Церква абсолютно важливий атрибут суверенної, незалежної України. І саме тому ми так молимося і боремося за Церкву.
Конгресмен Лої казав про силу молитви – друзі, шість місяців тому ніхто в цьому залі уявити не міг, що ми так близько підійдемо до Томосу — Його Всесвятість і Патріарх Константинопольський і Синод слов’янського патріархату має нарешті прийняти рішення щодо надання Томосу щодо Помісної Церкви великій європейській 45-мільйонній нації – нації українців.
Ви спитаєте мене, чому це стало можливим. А тому, про що говорив пан конгресмен, – сила молитви.
Я абсолютно переконаний – без Божої допомоги ми б не змогли зробити й кроку. Сила молитви була тоді, коли ми молилися про перемогу Революції Гідності. Тоді теж казали, що це не можливо. Що влада сильна як ніколи – народ ніколи не переможе. І Господь почув нашу молитву.
Сила молитви була й тоді, коли наші війська виходили з оточення під Ізварино і під Довжанським. Казали, що вони будуть в оточенні і ніхто з них не спасеться.
Сила молитви була й 15 лютого 2015 року під час виходу наших військ з-під Дебальцевого. Уявити собі не можете, як всю ніч я не міг заснути і молився про те, щоб Господь дав нам спасіння. І незважаючи на те, що ворог думав, що ми в оточенні, ми вийшли і зберегли наші сили.
Сила молитви була й тоді, коли ми проводили реформи, які рішуче змінювали нашу країну. І теж казали, що це неможливо, тому, що за 26 років до того ніхто не міг проводити тих законів. І ми досягнули цього.
Сила молитви була тоді, коли в президентському офісі я сиджу напроти керівників всіх фракцій українського парламенту, і мені кажуть: «Пане Президенте, ну навіщо ви кажете? Ніколи не буде того безвізу, ніхто нам його не дасть. В Європі проблеми з біженцями, вони мають величезні внутрішні проблеми, і ніхто не піде на ризик для того, щоб надати право безвізових подорожей великому українському народу». Це точно не відбулося без допомоги Бога.
З Божою допомогою ми побудували українську армію. Як кажуть — одну з найбільш ефективних у Європі. І сьогодні вона є гарантом і оплотом нашої незалежності. Ми ні на кого не збираємося нападати, але українська армія здатна захистити на сьогоднішній день українську землю, український суверенітет, українську територіальну цілісність. І вперше в українській армії з’явилися капелани для того, щоб нести слово Боже, чого не було до цього ніколи. Я точно впевнений, що це правильне рішення і це рішення допомагає нам боротися за рідну землю і перемагати. Сила молитви.
У цьому залі зібралися люди, які не просто вірять в Бога – це дуже важливо, я хочу подякувати за те, що ви вірите в Україну. І ця віра, разом з вірою в Бога допомагає і буде допомагати нам перемагати.
Ви сьогодні згадували Радянський Союз. Ключова позиція всієї нашої команди, всього українського народу сказати останнє «прощавай» Радянському Союзу і ніколи туди не повертатися. Сказати останнє «прощавай» російській імперії і ніколи туди не повертатися.
Об’єднатися всім і привести велику українську націю назад до Європи, до європейської родини, бо ми звідти. І завжди мріяли повернутися туди. І те, що зроблено за останні чотири роки – це є величезне досягнення кожного з вас.
Друзі, п’ять років тому вдвічі менше людей пишалися, що вони спілкуються українською мовою. П’ять років тому на телеканалах України була лише російська мова, російські фільми. Вчора я повернувся з відкриття в «Мистецькому Арсеналі» книжкового форуму. П’ять років тому у нас всі книжки були російською мовою. І п’ять років тому півтори тисячі пам’ятників Леніна стояли по всій Україні. Подивіться, яку дистанцію ми пройшли: запроваджені квоти на українську мову на телебаченні, запроваджені квоти на українську мову на радіо, публіцисти, письменники кажуть, що на сьогоднішній день набагато легше стало писати і друкувати книги. Чому? Та тільки тому, що держава допомагає, тому, що їх читають. А книги мертві, якщо їх не читають. І це наш з вами здобуток.
І сьогодні, під час поїздки в Івано-Франківськ я підпишу Указ про проголошення десятиріччя української мови з абсолютно чіткими кроками що ми маємо зробити за ці десять років.
Я хотів би згадати, як ми минулого року святкували 500-річчя реформаторства. Друзі, теж не можна було собі уявити, щоб в Україні на державному рівні відбулося таке святкування. І я хочу привітати кожного з вас, що ми так гідно сьогодні повертаємо країну до Бога. Це надзвичайно важливо.
І приємно відзначити ініціативу протестантських церков і Українського біблійного товариства, яка була підтримана Всеукраїнською радою церков і релігійних організацій про проведення Року слова Божого в Україні. П’ять років тому це уявити собі не можна було.
Подивіться, як ми змінилися за ці п'ять років.
Я вітаю проведення Національного дня молитви за Україну, який відбудеться найближчої суботи. І ми пишаємося, що в Україні найскладніше питання співжиття релігій і культур завждив вирішувалося мирно, без насильства, у правововму полі.
Єдине, що порушило наш внутрішній мир, – це є російська агресія. Грубо порушуючи міжнародне право, підло анексувавши незаконно Крим, напала на Сході нашої країни. І я хотів би висловити величезну вдячність усім представникам церков, які щоденно допомагають нам у молитві за армію, в молитві за Україну і вирішенні величезної кількості соціальних проблем, які породжені війною. Всіх тимчасово переміщених осіб запрошують до церкви для того, щоб спільною молитвою допомогти людям і Україні.
Я наголошую на тому, що я є оптимістом. Я наголошую на тому, що у нас, я впевнений і молюсь про це, коли буде Єдина Помісна Українська Православна Церква – у нас не буде улюбленої церкви держави. У нас всі церкви будуть рівні перед Законом. І церква буде відділена від держави. І ми збережемо конфесійні права кожного громадянина обирати свою дорогу до Бога. Але, як я вже казав у Парламенті, я дякую Парламенту за те, що він підтримав моє звернення до Вселенського Патріарха майже одноголосно, лише одна фракція була проти. Я дякую за те, що ми з вами зберегли спокій у Парламенті - ми не допустили там бійки і крові. Я дякую за вашу мудрість. Я дякую Українському народу, який не піддасться на провокації.
І там, у тому Парламенті, я сказав дуже важливу річ: церква має бути відділена від держави, але в першу чергу – від сусідньої держави, країни-агресора, якій ми не маємо дати права працювати п’ятою колоною, бо це наша з вами відповідальність за Україну, яку ми любимо понад усе.
Я абсолютно переконаний, що з нами воля Божа, з нами допомога Божа. І з нашою боротьбою, з нашою спільною молитвою український народ має, він заслужив це, він заплатив за це дуже високу ціну, отримати Томос від Вселенського Патріарха і дуже відповідально створити те, чого ми були позбавлені більше трьохсот років. Триста років мріяла наша нація отримати свою Церкву і завершити створення незалежної, суверенної, фантастичної, європейської держави Україна.
Слава Гоподу Богу і слава Україні!"
43,"
Звернення Президента з нагоди Міжнародного дня учасників операцій ООН з підтримання міжнародного миру та безпеки
",https://www.president.gov.ua/news/zvernennya-prezidenta-z-nagodi-mizhnarodnogo-dnya-uchasnikiv-47806,29 травня 2018 року - 09:00,"Шановні українські миротворці!
Щиро вітаю вас із Міжнародним днем учасників операцій Організації Об’єднаних Націй з підтримання міжнародного миру та безпеки.
Упродовж 70-ти років «блакитні шоломи» докладають значних зусиль по всьому світові задля відновлення миру, полегшення людських страждань, захисту прав і гідності людини.
З перших років незалежності Україна стала невід’ємною складовою непересічних зусиль ООН у боротьбі за ідеали міжнародного миру та безпеки.
Своїм професіоналізмом і мужністю військовослужбовці Збройних Сил, інших військових формувань та правоохоронних органів України здобули визнання і пошану у багатьох країнах світу. Більше 30 з них поклали своє життя, виконуючи високу миротворчу місію та захищаючи цілі і принципи ООН. У цій день ми віддаємо шану їхній безцінній жертві.
Вагомий внесок України y підтримання міжнародного миру та безпеки надає нам моральне право розраховувати на потенціал і адекватну допомогу ООН у важкі часи, коли наша держава протистоїть віроломній зовнішній агресії. Розгортання на тимчасово окупованій Російською Федерацією території Донбасу багатонаціональної операції під егідою ООН може стати важливим елементом врегулювання, метою якого є повернення миру на багатостраждальну українську землю та відновлення її територіальної цілісності й суверенітету у міжнародно визнаних кордонах.
У свою чергу, Україна й надалі залишатиметься надійним партнером ООН у реалізації благородної місії з підтримання міжнародного миру та безпеки.
Зичу вам, шановні друзі, та вашим родинам міцного здоров’я, незламного духу, миру та процвітання.
Слава українським воїнам!
Слава Україні!
Петро ПОРОШЕНКО"
44,"
Виступ Президента на засіданні Національної інвестиційної ради
",https://www.president.gov.ua/news/vistup-prezidenta-na-zasidanni-nacionalnoyi-investicijnoyi-r-47758,25 травня 2018 року - 15:11,"Шановні пані та панове!
Дуже радий вітати у Києві - серці, столиці і діловому центрі України найбільших інвесторів світу!
Наголошую - не просто найбільших інвесторів світу, а друзів України! Вітати в цьому оновленому Маріїнському палаці, який також є символ реформ. Символом реформ, тому що ми завершили його комплексну капітальну реконструкцію раніше, і на 400 млн грн менше, ніж в попередній документації, яка була затверджена ще два роки тому.
І дуже важливо, що ми сьогодні зустрічаємось після того, як вчора в українських Карпатах - чудовому українському краї, що нагадує казку, в якій наполегливо раджу вам побувати - відкрили новий Бескидський тунель. Цей тунель є найбільшим інфраструктурним проектом, який реалізований у нас в країні протягом останніх десятиліть.
Чому це так важливо? Бо по цьому напрямку проходить 60% експортних вантажів України в напрямку Європейського Союзу. І наша інвестиція забезпечує, що ми подвоїмо пропускну спроможність залізниці і підвищуємо швидкість руху у великому трансєвропейському транспортному коридорі. Це важливо економічно, бо він покращує умови торгівлі між Україною та Європейським Союзом. А сьогодні ця цифра значно перевищила 40%.
Це є результатом застосування поглибленої та всеохоплюючої зони вільної торгівлі, яка є складовою частиною Угоди про асоціацію між Україною та Європейським Союзом, яка ратифікована і вступила в силу 1 вересня минулого року.
Політично – Україна стає ближчою до Європейського Союзу, а Євросоюз – до України.
Вчора я дав офіційний старт масштабному проекту із будівництва службових гуртожитків для десятків тисяч воїнів-контрактників. 23 тисячі - за один рік! До цього військові містечка лише руйнувалися, шпиталі продавалися, зброя нищилася.
Позавчора на півдні, у Миколаївській області, я проінспектував хід модернізації одного із наших головних військових навчальних полігонів. Після завершення реконструкції цього полігону дві бригади одночасно зможуть проводити бойову підготовку. А у вівторок - перевірив готовність Збройних Сил України до бойового використання американських протитанкових ракетних комплексів третього покоління «Джавелін». Ця оборонна зброя, надана нам Сполученими Штатами, свідчить про якісно новий рівень стратегічного партнерства між Києвом та Вашингтоном, про якісно нові безпекові гарантії для нашої держави, а отже – і для бізнесу, який в ній працює.
10 травня відвідав Аахен, де в пошуках мирного врегулювання були проведені трьохсторонні переговори за участі Канцлера Німеччини Ангели Меркель та Президента Франції Еммануеля Макрона. Наступного тижня в Києві очікую в гості на Президента ФРН Франка-Вальтера Штайнмайєра.
Цими деталями зі свого робочого графіку хочу проілюструвати абсолютну безпрецедентність нашого українського досвіду, коли реформувати країну випало нам одночасно з її захистом від агресії.
Хочу наголосити, що унікальність результатів, досягнутих наперекір вкрай несприятливим внутрішнім та зовнішнім обставинам, це є наша з вами спільна перемога!
Цього дня чотири року тому українці обрали мене Президентом. Атакована Росією, Україна на той момент практично не мала жодних Збройних Сил. Економіка ще до Революції гідності увійшла в глибоке піке. Збройна агресія РФ, анексія нею Криму та окупація внаслідок агресії частини Донбасу призвели до втрати приблизно чверті промислового потенціалу України: металургійна промисловість Донбасу, хімічна промисловість, машинобудівна промисловість, паливна і вугільна промисловість опинилася під окупацією агресора. І ми мусили робити рішучі кроки з урахуванням результатів агресії. Це безумовно спричинило ланцюгову реакцію, яка зачепила всі вітчизняні підприємства.
Ще одним шоком стало стрімке закриття Росією — країною-агресором ринку, який на початку десятиліття купував третину нашого експорту. Це була блокада - спроба поставити Україну на коліна.
Рівно як і блокада нашого транзиту в треті країни, який був перекритий Росією з поясненням, що це є складовим елементом гібридної війни проти України.
Безумовно, що такий удар не міг не підірвати курс національної валюти, не міг не пришпорити інфляцію, не міг не знизити кардинально рівень життя. Друзі, нам 100 відсотково пророкували дефолт, розпад країни, словом – національну катастрофу і небуття. Але Україна вижила, піднялася і твердо рушила вперед!
Ухваливши чимало непростих, але вкрай необхідних рішень, запровадивши часом болісні реформи, які треба було запроваджувати ще 25 років тому - вони були конче необхідними і залишаються необхідними. Ми кинули виклик не лише старій системі, а здавалося б, самій долі.
За ці роки виконали кілька основних завдань. Зупинили ворога у 2014 році і звільнили дві третини окупованого Донбасу. Створили нові Збройні Сили у 2015 році. Протягом 2016 року відновили процес економічного зростання. Минулого року забезпечили безвіз і вступ у дію ратифікованої Угоди про асоціацію з Євросоюзом. І зараз те, про що я хочу поговорити, має йти мова про масштабне оновлення країни і про перехід від стабілізації до етапу потужного динамічного економічного розвитку.
Безумовно я абсолютно чітко розумію, що перед нами – все ще безліч проблем, які належить вирішити. І чимало викликів, на які ми лише «намацуємо» відповіді. Але найважче у нас точно позаду. Україна сьогодні у незрівнянно кращому стані, ніж була чотири роки тому. Варто лише згадати і порівняти.
Звісно, тут певною мірою я мушу виступати як рекламний агент України, і вам мій спіч може в чомусь видаватися і суб’єктивним. Та серед моїх аксесуарів рожевих окулярів нема. Тим не менше хочу, щоби в нашу дивовижну країну ви повірили так само, як в неї вірю особисто я, як в неї вірять величезна кількість українців і багато інших іноземних інвесторів, які вже працюють в Україні. За що їм окрема подяка.
Я хочу навести вам оцінку тих іноземних інвесторів, які давно вже тут. Під час щорічного прийняття компаній-членів Американської торговельної палати в Україні провели інтерактивне голосування. Це було ще в перші дні лютого. Виявилося, що минулого року бізнеси розширялися у 64% компаній, а поточного року на зростання розраховують вже 83% представлених тут американських компаній. Ці кількісні показники краще за будь-які виступи чи емоції описують якість змін, що відбуваються в країні. Сухі цифри переконливіші за бурхливі емоції.
Розмова з бізнесом взагалі безпредметна, коли її учасники не оперують цифрами, тому дозволю собі трохи статистики.
ВВП України зростає дев'ятий квартал поспіль - (2,1 - 2,4 - 3,1 відсотки за першій квартал 2018 року). Поступово темпи зростання підвищуються. Наголошую, що до цього у нас було чотирнадцять кварталів падіння, яке почалося ще наприкінці дванадцятого року із-за безглуздої економічної політики. Найважчими були чотирнадцятий та п’ятнадцятий роки, коли ВВП після російської агресії пішов у мінус відповідно майже на сім та десять процентів. Але зростання за минулий рік склало два з половиною відсотка, а цього року очікується на рівні трьох відсотків. 9 кварталів — це точно сталий тренд!
На найближчі роки і внутрішні прогнози, і передбачення міжнародних фінансових інституцій, і перспективні оцінки рейтингових агентств є консенсусне позитивними.
Мене, як і все українське суспільство, такі темпи тішать хіба що у порівнянні із ситуацією кількарічної давнини. А в цілому – не задовольняють.
Ця моя позиція дуже добре відома Уряду України. Ми з ними спільно працюємо, щоб напрацювати відповідну законодавчу базу, і який (Уряд – ред.), згідно з нашою Конституцією, насамперед несе відповідальність за соціально-економічну ситуацію, але який твердо може розраховувати на плече Президента.
Ми повинні зростати темпами вищими, ніж світова економіка в середньому. Впевнений, ми з цим впораємося і завдяки успіхам системних реформ, і завдяки вашій активній інвестиційній політиці.
З вашого боку – розраховуємо на інвестиції. В цій залі, - я порахував, - зібралися люди, сумарна капіталізація компаній яких становить більше як 900 мільярдів доларів. Майже трильйон. Можете собі уявити. Я думаю цей стіл — зараз найдорожчий у світі.
Одним з ключових індикаторів оздоровлення державних фінансів є скорочення дефіциту державного бюджету. Якщо бюджет 2014 року було виконано з дефіцитом у майже 5 відсотків ВВП, то у минулому бюджетному році — в умовах війни, в умовах витрачання майже 6% ВВП на сектор безпеки і оборони, в умовах тотального переозброєння армії, в умовах децентралізації, коли більше 50% віддали територіальним громадам. Це була моя Президентська програма. При цьому дефіцит бюджету не перебільшив1,6 %. Це була відповідальна політика.
Це при тому, що для нас безальтернативним і життєво необхідним було нарощування видатків на армію - від одного до трьох відсотків валового внутрішнього продукту.
Однією із найскладніших і найболючіших реформ стали очищення та оздоровлення банківського сектору. Я хочу подякувати команді НБУ, і тій, що є зараз, і тій, що працювала до цього, бо це одна команда, бо треба мати сміливість, професійність і рішучість для того, щоб закрити 98 хворих банків, які не мали шанси на життя, і які мали до 90-95 відсотків кредитів, що не обслуговуються. І при чому пережити це так, щоб це не зачепило широкі верстви населення. Це надзвичайно важка операція, де біль не долається навіть екстремальними дозами анестетиків.
Менеджмент, причетний до цієї реформи, заплатив за неї високу політичну ціну. Та було би злочином перед країною дбати про власні рейтинги і заплющувати очі на ті колосальні небезпеки, на які наражала країну хвора і нежиттєздатна на той час банківська система України. Ніхто не вірив, що вдасться оздоровити і вона буде ефективно функціонувати. Ніхто, окрім нашої команди!
І от вже в першому кварталі поточного року українські банки отримали чистий прибуток майже дев’ять мільярдів гривень, що майже втричі перевищує цей показник за аналогічний період минулого року. Довіра людей до банків відновилася!
До ваших послуг 82 стійких та платоспроможних банків, у яких почали збільшуватися депозитні портфелі і які поступово відновлюють кредитування економіки. Банки нарешті почали виконувати свою функцію. 39 із цих установ – з іноземним капіталом, а 20 – із стовідсотковим іноземним капіталом.
Незважаючи на те, що Україна цього року виплатила більше 4 млрд доларів, золотовалютні резерви НБУ перевищують вісімнадцять мільярдів доларів. Порівняйте ситуацію наприкінці 2014 — на початку 2015 року, коли Україна мала 5 млрд, а треба виплачувати 8 млрд доларів. Як в цих умовах можна було уникнути дефолту?
Можна, бо нам повірили!
І сьогодні найважчий період також був пройдений. І наголошую, що за ці чотири роки золотовалютні резерви зросли майже в три з половиною рази. Це відповідь - де кошти МВФ. Кошти МВФ дбайливо зберігаються в золотовалютних резервах держави.
Протягом двох останніх років вдається утримувати відносно стабільний курс національної валюти, що в свою чергу уповільнює інфляційні процеси.
Інфляція, яка перевищували 50% в 2014-15 роках, сьогодні має показники менше 10%.
Зрозуміло, що досягнення макрофінансової стабілізації стало можливим в першу чергу завдяки співпраці з міжнародними фінансовими організаціями. І я твердо налаштований продовжувати її й надалі. Бо ми єдина команда в історії України, яка забезпечувала виконання 6 послідовних Меморандумів з МФВ. До цього — пообіцяли, гроші взяли і забули проводити реформи. Була серйозним чином підірвана довіра до України і зараз за ці чотири роки ми її повністю відновили.
У вересні минулого року, як я вже казав,  набула чинності Угода про асоціацію, працює  поглиблена та всеохоплююча зона вільної торгівлі між Україною та Євросоюзом. І результатом цього є той факт, що  за 2017 рік експорт українських товарів, постачання товарів українських виробників до ЄС збільшився на 30 %. Зо один різ на 30%. Хтось там мав сумніви, що Угода не буде працювати. Хтось висловлював сумніви, що поглиблена та всеохоплююча зона вільної торгівлі є декларативним документом.
Чи може це особливості минулого року? Ні. За чотири місяці поточного року зростання українського експорту складало ще 27 %. 30% - минулого року, 27% - поточного року. Питома вага Євросоюзу у загальному товарному експорті України зросла з 30 % у 2014 році до 40,5 % на кінець 2017 року і продовжує зростати.
Що це значить для нас? Точно коли Росія хотіла поставити нас на коліна, намагалася закрити ринок, ми так само як і у 2008 році Грузія, знайшли альтернативу російському ринку. Москва не змогла задушити нас економічно. Ми швидко адаптуємося до нових торговельних умов, традиційно високих європейських стандартів.
Які можливості це відкриває для іноземного бізнесу, який зараз інвестує в Україну? По-перше, з`являється гра за звичними правилами ведення бізнесу. По-друге, вільно, без мит та обмежень експортувати вироблену в Україні продукцію на спільний європейський ринок, частиною якого ми стаємо. І я хочу подякувати, бо багато хто з тих, хто сидить за цим столом, вже користується обопільною вигодою: і для себе - хороший прибуток, і для України – це нові робочі місця, нові платежі до бюджету. Протягом останніх років в Україні відкрито десятки, кількість наближається вже до сотні лише за останні чотири роки, нових заводів та фабрик, більшість з яких твердо орієнтована на експорт.
Ми постійно докладаємо зусиль для покращення інвестиційного клімату.
Дорогі друзі!
У 2012-2013 роках Україна займала 153-ме місце у рейтингу Світового банку «Doing business». Наступного року - 137-ме, але теж категорично неприйнятне. У 2017 році Україна вже 76-а. Це найбільший прогрес, який будь-яка країна демонструвала будь-коли.
Це, звичайно, не та позиція, яка нас задовольняє, але 61-а подолана сходинка означає, що ми точно не стояли на місці. Кожен з вас знає, особливо в питаннях оподаткування, де лише за останній рік у рейтингу «Doing business» піднялися на 41 пункт. Зупинятися не збираємося.
Україна піднялась на 6-ть сходинок у рейтингу інновацій
Global Innovation Index та увійшла у перші 50 країн. За рік ми подолали 23 сходинки у рейтингу відкритості Global Open Data Index.
В рамках дерегуляції вдвічі скоротили кількість видів діяльності, що підлягають ліцензуванню. Наша команда спільно скасувала сотні інших адміністративних бар’єрів для бізнесу. І кожен з вас це відчуває. Скоротили і чітко регламентуємо  перевірки, і збираємось рішуче іти далі. Значно спростили процедуру відкриття бізнесу. Якщо хтось із вас готовий сьогодні у п’ятницю подати документи, я пропоную провести експеримент, можна онлайн, - і я гарантую, що вже у вівторок вас зареєструють. Чому у вівторок, ви спитаєте. Могли б і в понеділок. Бо в понеділок - Трійця і в нас вихідний. А так зареєстрували б і в понеділок.
Ми наголошуємо, що це є безпрецедентні зміни, які відбулися в державі.
Впроваджуємо принцип єдиного вікна на митниці, про який говорили на моїй пам`яті 20 років. За цією технологією вже оформлюється близько 80% митних декларацій.
Ще раз наголошую, визнаний  всім світом успіх нашої програми децентралізації. Завдяки децентралізації бюджети місцевих громад зросли у п'ять–шість разів. Друзі, це в умовах війни, це в умовах кризи. А бюджети розвитку зросли у 8-10-12, а по окремим суб’єктам у 15 разів. Ці гроші не з повітря. Ці гроші завдяки ефективній антикорупційній боротьбі. З детінізації кошти заходять у бюджет.
Запевняю, влада радо вітатиме успішні історії вдалих інвестиційних проектів в областях. На сьогоднішній день громаді належить левова частина повноважень. Це ближче до громад, до людей. Максимально скорочено час і для прийняття рішення, і для реалізації цих рішень.
Буквально днями парламент прийняв Закон, який захищає інвестиції у сфері житлово-комунального господарства. Ми про це говорили з моїм другом Сумою Чакрабарті, Президентом  ЄБРР, який є величезним інвестором в Україну. Я дуже дякую йому за це. Сьогодні цей Закон, який був прийнятий у тісні співпраці з ЄБРР, ми повність відкриваємо нові можливості для реалізації проектів суб’єктів місцевого самоврядування із модернізації систем теплопостачання у восьми містах, де такі проекти вже готові. Сума цих проектів, які курує Віце-прем`єр Геннадій Зубко, вже складають 150 мільйонів євро, в тому числі і за кошти ЄБРР. І це win-win cooperation.
Хочу наголосити, що ми не зупиняємось на досягнутому і далі працюємо над реалізацією нових ініціатив для покращення умов ведення бізнесу.  У першому читанні Верховна Рада України ухвалила оновлену редакцію законопроекту «Про концесії». Фантастичні, неймовірні можливості відкриваються з цього приводу.
За пропозицією Національного банку я, як Президент, вніс до Верховної Ради новий Закон «Про валюту», яким значно лібералізується і спрощується валютне регулювання. Разом з тим, ми ставимо передумови для покращення співпраці в рамках системи щодо обміну інформацією щодо боротьби з офшорними незаконними операціями. Не маю жодного сумніву, що Закон Верховна рада підтримує.
Це важливо для того, щоб позбавити ринок обмежень, важливо для того щоб забезпечити  транскордонний рух капіталу, що є нашим зобов’язанням, відповідно до Угоди про асоціацію. Спростить процедури для інвестування та репатріації доходів. 
Триває дискусія щодо того, аби надто обтяжливий і дуже складний в адмініструванні податок на прибуток підприємств замінити на оподаткування виведеного капіталу. І ми про це говорили вчора з моїм другом Лакшмі Мітталом. Це потужний податковий стимул для того, щоб здійснювати інвестиції в Україну. І мені приємно, що на сьогоднішній день інвестори підтримують цей Закон. Боряться за нього разом з Президентом. І це дуже важливо.
Зараз в Україні знаходиться Президент Естонії, вона відвідала Донбас. Але під час нашої зустрічі наполегливо переконувала мене: друзі, робіть, у нас в Естонії це спрацювало. Не призвело до скорочення бюджетних надходжень, але значно спростило регуляцію і розв’язало руки інвесторам. І не лише великим компаніям, а малому і середньому бізнесу.
З метою захисту бізнесу від тиску з боку правоохоронних органів за моїм дорученням було розроблено та минулого року прийнято закон, який в бізнес-середовищі отримав назву «маски-шоу стоп». Це спільна ініціатива з Урядом і я дякую за це.
Я взагалі пропоную позбавити всі силові органи права наглядати за бізнесом. Не треба, бізнес розбереться і сам. Якщо бізнес заплатив податки, виконав основну свою функцію, вам там немає що робити.
Для протидії фінансовим злочинам, в першу чергу податковим,  створити Національне бюро фінансової безпеки - з наголосом на інтелектуальну діяльність та ризик-орієнтовані методи кримінального аналізу. Не зважаючи на те, що ми зараз демонструємо величезний прорив в цьому, ми маємо законодавчо посилити захист бізнесу.
Окремий новий закон «Про аудит фінансової звітності та аудиторську діяльність» приводить цей сектор у повну відповідність з європейськими нормами. Ми про це лише мріяти могли декілька років тому.
На жаль, не все нам вдається. Я не можу сказати про успіхи у сфері земельного законодавства. Чинний мораторій на продаж земель стримує ваші інвестиції, гальмує розвиток аграрного ринку, і позбавляє значну кількість громадян України можливості реалізувати конституційне право розпоряджатися своєю земельною власністю. І декілька днів тому навіть рішення Європейського суду з прав людини, який визнав, що абсолютна заборона на купівлю та продаж земель сільськогосподарського призначення є брутально порушенням Європейської  конвенції з прав людини. Думаєте, що це рішення протверезило наших українських популістів? Точно ні. Мушу визнати, що я в цьому питанні, хоча і твердо стою на позиціях української Конституції та європейського права, поки, на жаль маю визнати це, перебуваю в цьому питанні в політичній меншості. І буду докладати максимум зусиль, в тому числі і щодо комунікаційної стратегії для того, щоб забезпечити проведення цього рішення.
 Буду продовжувати зусилля, щоб забезпечити у цьому питанні перемогу здорового економічного глузду. Для вирішення такого роду проблем демократія потребує часу і сили, але сили переконання. І, звичайно, роботи з громадською думкою, з суспільством, з фермерами, з сільським населенням.
Ми ж врешті-решт, подолавши чимало стереотипів, змогли цього року прийняти новий закон про приватизацію. Друзі, уявіть собі 25 років Парламент підступитися до Закону про приватизацію не міг.
Які  особливості цього?  Прозора, конкурентна процедура для захисту прав інвесторів. Цього майже ніколи не було в Україні. Зараз цим Законом, який ми провели і я підписав, надано можливість спори з українською державою вирішувати в міжнародному арбітражі на основі права Англії та Уельсу. Росії, до речі, брати участь в приватизації заборонено аж допоки не буде закінчена російська агресія.
Норма щодо можливості міжнародного арбітражу закладена на перехідний період, поки ми повністю не завершимо судову реформу. Конституційна судова реформа, яка була започаткована мною, призведе до перезавантаження всієї судової системи, відновить повагу та довіру до правосуддя.
Ми сформували Верховний суд, який зараз працює дуже ефективно і має велику підтримку суспільства. Це сталося тому, що ми провели висококонкурентний, транспарентний конкурс до Верховного Суду. До нового його складу потрапили лише чотири судді старого Верховного Суду з майже 120. Зараз триває процес оновлення всіх ланок судової системи.
Більшість з вас, шановні учасники, прибула до Києва ще вчора, і вас напевно вже встигли полякати корупцією. Перше, що ми зробили кілька років тому – зняли табу з цієї теми. Лише 0,1% до 2014 року в засобах масової інформації була присвячена корупції. Сьогодні про це можна говорити абсолютно відкрито. І громадські організації, громадські активісти, бажано щоб це були відповідальні твердження, можуть в поточних умовах відкрито про це говорити.
І зараз, в умовах нічим не обмеженої свободи слова, з усіх телеканалів, радіостанцій та Інтернет-ресурсів ллється широкий і нестримний потік емоційно забарвлених повідомлень про гучні викриття, затримання, процеси. Звичайно, що ця медійна складова істотно посилює уявлення про масштаби цього негативного явища. І це вже проблема не лише реальних фактів, але й гостроти інтерпретації. До речі, і відомий рейтинг Transparency International – це не рейтинг корупції, а рейтинг саме її сприйняття.
Особисто я позитивно сприймаю цю тенденцію, бо переконаний, що така гіпертрофована увага з боку ЗМІ важлива для того, щоби формувати нульову толерантність до корупції. Толерантність суспільства, громад і громадян. А світлом – тримати у страху тих, хто намагається у тіні чи в темряві чинити корупційні оборудки.
Але дуже важлива річ - ми створили, внаслідок нової стратегічної лінії, нову інфраструктуру антикорупційних органів. Вперше в історії України у нас з’явилися антикорупційні інституції, позбавлені будь-якої формальної чи неформальної залежності від виконавчої влади. Формування цієї інфраструктури завершено вже майже три роки. І ми за три роки, безумовно, чекаємо результатів. Якщо є будь-який факт корупції, який стосувався б будь-кого треба бігти не на телебачення, а до антикорупційного бюро, антикорупційної прокуратури. Де незалежне і об’єктивне розслідування має бути завершено і щоб корупціонер опинився у в’язниці.
Дуже важливо, що ми прийняли рішення створити Антикорупційний суд. Антикорупційний суд, процес створення якого у Парламенті було заблоковано, реєстрацією законопроекту, який перешкоджав мені, як Президенту подати свій варіант. Рік цей процес був заблокований і лише наприкінці грудня, коли Парламент спромігся його відхилити або відкликати, одразу ж на наступний день був зареєстрований президентський законопроект. Майже конституційна більшість підтримала мій законопроект про створення Антикорупційного суду. Дві тисячі поправок подали депутати до цього законопроекту.
В середу Верховна Рада приступила до його розгляду, два дні працювала і тисячу двісті поправок до президентського законопроекту було відхилено.
Розгляд у другому читанні триває і зараз. І я сподіваюсь, що наступного тижня це буде історичний момент, коли Верховна Рада буде мати можливість прийняти цей законопроект вцілому.
Звичайно, наголошую, що дві тисячі поправок не сприяють об’єктивному розгляду, народні депутати уповільнюють процес. Але хочу наголосити, що моя політична воля полягає в тому, щоб по цій новій інституції було прийнято рішення. Цій новій судовій інституції – бути! Переконаний, що остаточна версія Закону буде узгоджена, в тому числі і з нашими іноземними партнерами. Ми маємо знайти достатньо сил і депутати мають підтримати законопроект.
І в червні місяці Україна має і проголосувати, і я маю підписати цей важливий законопроект. Він важливий не для МВФ, він важливий не для наших міжнародних партнерів. Він, в першу чергу важливий для України, для тієї довіри, яку ми завоювали в світі.
Нарешті ми зосереджені не лише на репресіях, а на превентивних заходах. Зруйнували цілу низку кримінальних схем, на яких розбагатіло не одне покоління корупціонерів і політиків популістів.
Я вже казав, що цей палац Маріїнський, була проведена глибока реконструкція, де абсолтна більшість використовувала систему ProZorro -  систему електронних тендерних закупівель. Запустили систему автоматичного відшкодування ПДВ. Кожен, хто працює в Україні, зараз може це підтвердити - 99% компаній отримують ПДВ в автоматичному режимі. Цього ніколи не було 26 років. 
Забезпечили безпрецедентну відкритість публічних даних.  І за два роки, згідно з дослідженням Організації Об'єднаних Націй піднялися на 25 позицій в рейтингу електронного урядування. Розпочаті пілотні проекти з переведення державних систем на Blockchain, в першу чергу Державного земельного кадастру.    
Окремо хочу звернути вашу увагу до кейсу історії «Нафтогазу». Традиційно це було джерело живлення корупції в українській владі. В 2013 році дефіцит бюджету НАК «Нафтогаз» складав 10 мільярдів доларів. І ці схеми процвітали десятиліттями.
Впевнений в тому, що на сьогоднішній день ми можемо і далі рухатися в цьому напрямку. І дуже важливо, для цього треба було прийняти низку непопулярних рішень – підняти тарифи до ринкового зразка, зробити єдину ціну. Але це дало нам можливість виграти Стокгольмський арбітраж, це дало нам можливість забезпечити документи для надходження в Україну 4,6 мільярда доларів. Впевнений в тому, що цьому не існує жодної альтернативи.
Зараз там не платить ПРАО «Газпром», але щоб у вас не було жодного сумніву – все до останньої копійки надійде до державного бюджету. І якщо раніше ця компанія для того, щоб покривати збитки доїла державний бюджет, то тепер після оздоровлення, досягнення бездефіцитності, сьогодні НАК «Нафтогаз» є головним донором державного бюджету.
Вже навіть більше двох років Україна не купує російський газ.
Чому так сталося? Бо «Газпром» відмовився нам його продавати, знову таки чекаючи колапсу. Більше того – коли цього року Стокгольмський арбітраж зобов’язав їх нам продавати, вони не виконують рішення Стокгольмського арбітражу. Ще раз наголошую, що це блискучий виграш.
Україна, шановні пані та панове, – надзвичайно перспективне місце для інвестування. В Україні є можливість, і у вас, вписати своє ім’я в історію українського успіху, зміцнити позиції кожного з вас на світових ринках. Мета ж моя як Президента, мета державної влади України  – перейти від допомоги до співпраці з інвесторами. Від кредитів Україна має перейти FDI – до прямих іноземних інвестицій.
Хочу окремо подякувати тим компаніям, які в найтяжчі часи – в 2014, 2015 роках підтримали нашу країну тим, що продовжували інвестувати. Подяка Cargil, подяка Bunge, подяка Arcelor Mittal, подяка Turkcell. Окрема і велика подяка ЄБРР, Міжнародній фінансовій корпорації, подяка Gеneral Electric – в найважчі часи ми укладали контракти на мільярд доларів. Спасибі і тим, хто цього року почав тут активну роботу, як-то DP World, іншим компаніям. Список цим не вичерпується і я називаю лише тих, хто бере участь у засіданні Національної інвестиційної ради.
Хотів би особливу вашу увагу пригорнути до української IT-галузі. Сьогодні вона – в трійці індустрій з найбільшою часткою у ВВП. Вона формує понад три роки вже обсяг, який перевищує три відсотки ВВП і зараз поступається лише АПК та металургії. Цього року, за експертними прогнозами, кількість розробників має зрости ще на 25%, а до 2025 року – подвоїтися. І це всі – молоді, сучасні, амбітні українці, це наше нове покоління і нове майбутнє.
Ми так довго сиділи на газовій голці у Росії, що лише тепер почали розвивати альтернативну енергетику. І більшість, хто присутній в цій залі, має окремі проекти в сонячній енергетиці, в відновлюваних джерелах енергії. І незважаючи на те, що частка цієї енергетики поки що скромна, навіть не буду називати відсоток, але зверніть увагу будь ласка на динаміку, бо кількість встановлених потужностей лише за останні три роки зросла на 60% і за цей час заходи по заміщенню газу на відновлену енергетику по зеленому тарифу інвестовано вже 1 мільярд 100 мільйонів євро.
Відповідно до енергетичної стратегії у 2035 році частка енергії з відновлюваних джерел у загальному постачанні має скласти, звертаю вашу увагу, 25%. Чверть електроенергії через 5 років має бути з відновлювальних джерел. Це дуже амбітне і сильне завдання. Я як Президент маю чітку візію що робити наступних 5 років – яким чином стимулювати економічне зростання, яким чином забезпечити підвищення стандартів життя, яким чином будувати конкурентну економіку, яким чином залучати інвестиції і, безумовно. Яким чином забезпечити мир в Україні і як сконсолідувати зусилля для того, щоб звільнити українську землю від російського агресора.
Звичайно, що нам потрібна взаємодія. Взаємодія під час проведення інвестиційних проектів. Впевнений, що ця взаємодія має бути ширшою. Вважаю, що ви можете стати надзвичайно ефективними комунікаторами, в тому числі і в міжнародному бізнес-середовищі. Донесення правди про те, що насправді відбувається в Україні, донесення правди про історію успіху України, інвестиційну привабливість України, європейську ідентичність України і, безумовно, європейське майбутнє України.
Шановні пані та панове!
Багато хто на Заході казав публічно і мені під час розмов, що за останні три-чотири роки в Україні відбулося значно більше реформ, ніж за всі попередні роки незалежності. Це була позиція і всіх міжнародних фінансових інституцій, оцінка наших партнерів і оцінка бізнесу.
Звичайно, мене як Президента і автора більшості реформ така висока оцінка тішить. Однак є одна проблема і дуже суттєва. Більшість українців не поділяють цього оптимізму наших західних партнерів. Буття визначає свідомість. І я розумію, що мої співвітчизники позитив від реформ відчують лише тоді, коли остаточно буде подолано спричинену здебільшого війною економічну кризу. Коли рівень життя не просто вийде на довоєнний рівень, а перевищить його. До того все, щоб ми не робили, навряд чи отримає належну оцінку.
Що у відповідь на все це має зробити відповідальна влада? Діяти активніше, діяти рішуче. Працювати ефективніше. Економіка повинна зростати швидше. Я вважаю, що темпи реформ і темпи зростання економіки в 5-6-7% є абсолютно реальними. Робочих місць високооплачуваних, висококваліфікованих має стати більше. І лише тоді простір для популізму стане меншим.
На новому етапі, коли ми з вами від виживання переходимо нарешті до розвитку, нам як повітря потрібні інвестиції, нові фабрики і заводи, нові робочі місця з достойними зарплатами. Україна – це великий, ємний і надзвичайно перспективний ринок. Зараз роблю максимум зусиль, щоб український ринок інтегрувався в потужний єдиний європейський простір. От в чому я вас намагався переконати.
Хочу перепросити за такий довгий виступ, бо надто довго чекав на нашу зустріч. Дуже розраховую під час виступів почути ваші поради, бо ви не байдужі до України. Чому це так важливо? Друзі зараз, за ці чотири роки народжується нова держава, нова Україна. І я запрошую вас стати батьками засновниками нової держави. Коли буде ще така можливість. Важливо, щоб ми з вами ухвалили рішення, які впровадити зміни, щоби моє прохання інвестувати в Україну стало для вас пропозицією, від якої буде дуже важко відмовитись.
Шановні пані та панове!
Відкриваючи засідання Національної інвестиційної ради, хочу відзначити ще раз, що воно відбувається вперше та співпало з важливою для нас подією, як проведення завтра у Києві фіналу найпрестижнішого футбольного турніру у Європі – Ліги чемпіонів. На стадіоні «Олімпійський» зійдуться два дуже титуловані європейські футбольні клуби – «Реал» та «Ліверпуль».
Я взагалі вітаю мужність окремих інвесторів, які приїхали на інвестиційну раду і не йдуть на футбол. Це треба мати силу. Але хочу сказати, що проведення у нас фіналу Ліги чемпіонів – знак довіри з боку усієї європейської спільноти. Ми не втрачаємо цю довіру, а, навпаки, її посилюємо. І проведення фіналу є яскравим тому підтвердженням, що Україна змінюється. Україна поступово стає європейською державою.
Всесвітньо відомий економіст, українець, Богдан Гаврилишин казав: «Все, що я зробив у житті, я починав із мрії. Я впевнений, надзвичайне - можливе, якщо лише ви відчуєте цей унікальний стан», коли ви будете мріяти і будете переконані, що це можливо (втілити – ред.).
Бажаю вам відчути цей стан, відчути Україну - країну безмежних можливостей.
Вітаю Вас в цьому залі!
Слава Україні!"
45,"
Виступ Президента на церемонії вшанування пам’яті жертв політичних репресій 
",https://www.president.gov.ua/news/vistup-prezidenta-na-ceremoniyi-vshanuvannya-pamyati-zhertv-47562,20 травня 2018 року - 11:40,"Дорогі українці!
Вже четвертий раз як Президент я виступаю на День пам’яті жертв політичних репресій. Переповів, здається, все що можна було переповісти: і про трагічну історію цього місця, і про передчасні смерті невинних жертв московсько-комуністичного режиму, і про зламані долі родин репресованих. Сьогодні я не читатиму лекцію, не казатиму проповідь, а, якщо дозволите, прозвітую про те, що ж протягом останніх років ми з вами разом зробили в такій вважливій сфері як політика національної пам’яті.
Неприйнятно довгий час в гуманітарній політиці незалежної України домінували малоросійство та радянщина. В Москві для цього отруйного коктейлю вигадали навіть назву і запатентували її – «Русский мир». Подібні інструменти впливу та підкорення інших країн в політології називають культурним імперіалізмом. Те, що багатьма наївно сприймалося як звичайний культурний обмін,  хай і здебільшого односторонній. Насправді, це було артпідготовкою для російської агресії. Десятиліттями, застосовуючи так звану м’яку силу, Росія готувала найбезпечніші маршрути для танків. І от саме там, де їхні ідеологічні диверсанти занурилися найглибше, вони тоді й паралізували волю та спротив. І саме там у нас тепер окуповані території, які треба звільняти і які ми точно звільнимо.
На кінець 2013 року мапа України виглядала неначе ілюстрація до підручника з історії КПРС. Наші міста, селища і села були щедро утикані ідолами Леніна та його поплічників. За 23 роки незалежності влада так і не спромоглася визнати вояків УПА борцями за незалежність України. Сумновідомим законом 2012 року вони хотіли добити нашу українську мову.
Чи міг я як Президент залишити все це так, як воно було на момент мого приходу до влади? Я переконаний – категорично ні! Тектонічні зміни, які сталися із громадською думкою під час і після Революції гідності та внаслідок російської агресії, забезпечили потужну суспільну підтримку всім діям нової української влади в гуманітарній політиці та політиці української пам’яті – нашої історичної пам’яті.
На підставі Закону України «Про засудження комуністичного та націонал-соціалістичного тоталітарних режимів…» перейменовано 52 тисячі площ і вулиць, майже тисяча населених пунктів. Одних тільки пам’ятників Леніну демонтували майже півтори тисячі. Комуністичну партію, яка безпосередньо винна в репресіях і винищенні мільйонів людей, в тому числі і десятків тисяч тих, хто покоїться тут, у Биківнянському лісі – нарешті заборонено!
Три роки тому Парламент ухвалив, а я підписав Закон «Про правовий статус і вшанування пам’яті борців за незалежність України у двадцятому столітті». Вперше на найвищому державному рівні засвідчено, що всі герої, які воювали, а тим більше, загинули в боротьбі за Україну, варті визнання, шани й поваги, включно і з Українською Повстанською Армією та Армією УНР.
Кілька поколінь українців виросли на ретельно відретушованій версії «Великой Отечественной войны». За двадцять сім років незалежного буття ми нічого не забули і не зреклися нічого з того, що було правдою. Але натомість відкрили багато нових сторінок історії, які раніше від нас старанно приховувались. На підставі Закону, ухваленого три роки тому, крім Дня перемоги 9 травня, Україна відзначає разом з усією Європою День пам’яті і примирення -  8 травня.
Ще  чотирнадцятого року я поклав край патологічній традиції святкувати головне військове свято в унісон з країною-агресором. Саме тоді й скасував «День защитника Отечества» і запровадив День захисника України, призначивши його на 14 жовтня. 21 листопада минулого року ми вперше відзначили День Десантно-штурмових військ Збройних Сил України. А раніше його святкували другого серпня, не замислюючись, що то лише дата першого стрибка парашутистів в Московському військовому окрузі.  Наприкінці квітня  своїм указом встановив новий День прикордонника. 30 квітня 1918 року Слов'янська група Окремої Запорізької дивізії Армії УНР під командуванням полковника Володимира Сікевича, звільнивши велику частину Донбасу, вийшла на міжнародно визнаний кордон з Росією і тодішнім Доном.
У нашому військовому календарі не має бути нічого спільного з країною-агресором! Тому наприкінці минулого місяця за моїм наказом начальник Генерального штабу Збройних Сил України, генерал армії Віктор Муженко затвердив Програму заходів щодо відновлення та впровадження національних бойових традицій у Збройних Силах України. Армію остаточно очистять від усіх небезпечних рудиментів радянсько-російської ідеології, які негативно впливають на бойовий дух українського війська… Які паморочать нам голову облудними пропагандистськими штампами, покликаними тримати нас на ментальній орбіті Росії.
Вже цілу низку частин та з’єднань Збройних Сил та Національної гвардії назвали іменами видатних українців, яких радянська цензура намагалася витравити із нашої пам’яті, як-то імені Чорних запорожців, Героїв Крут, гетьмана Петра Дорошенка.    
Шановні співвітчизники!
Нині ми відзначаємо восьмидесяті роковини масових політичних репресій тридцять сьомого – тридцять восьмого років. Через незбагненно великі масштаби, які точно встановити неможливо й дотепер, цей злочин комуністичного тоталітарного режиму називають Великим терором.  
В Україні цей злочин став логічним продовженням Голодомору. Голодом вбивали українських селян. Чекістсько-енкаведешними кулями – політичну, культурну, наукову еліту. Таким комбінованим способом і здійснювали денаціоналізацію, викорінювали українство.  «Стара українська інтелігенція фактично була стерта з лиця землі», - написав у книзі «Великий терор» всесвітньовідомий історик Роберт Конквест. В Україні його більше знають як автора роботи «Жнива скорботи», яка відкрила усьому світові правду про Голодомор.
Биківня – ця земля, цей ліс, де протягом кількох років у братських могилах Совєти ховали невинних людей. Ця земля – мовчазний свідок Великого терору. Історики кажуть, що, ймовірно, саме десь тут, серед десятків тисяч жертв покоїться і тіло митрополита Василія Липківського. Сподіваюся, десь на небесах душа владики, який сто років тому поставив на порядок денний питання про автокефалію, чує наші молитви до Господа про надання Томосу незалежній, автокефальній, помісній, православній, і головне українській церкві.
Протягом свого президенства я неодноразово зустрічався із Його Всесвятістю Вселенським Патріархом. Моє звернення як Глави держави до Вселенського Патріарха про надання Томосу про автокефалію Православній Церкві в Україні, і я за це дякую, було підтримано переконливою більшістю народних депутатів. Так само до Його Всесвятості Варфоломія звернулися усі митрополити та єпископи УПЦ КП і УАПЦ, і не тільки вони. На основі цих звернень Синод Вселенського Патріархату прийняв рішення про початок розгляду питання про надання Томосу для української церкви.
Дорога  українців до Бога не пролягає через Москву. У нас свій шлях. Переконаний, що Томос про автокефалію, наданий нашій українській Церкві, довершить утвердження незалежності і самостійності України у духовному вимірі. Це посилить і нашу національну безпеку, бо автоматично послабить вплив країни-агресора на внутрішні українські справи.
Отже, держава нині послідовно проводить державну політику, спрямовану на відновлення та збереження історичної пам’яті українського народу, забезпечення дотримання ідеалів гуманізму та демократії, прав і свобод людини і громадянина. Я продовжуватиму цю роботу рівно стільки, скільки дасть сил Господь Бог, і скільки часу мені відміряє народ, який є єдиним джерелом влади відповідно до Конституції України.
Моя місія, в якій я відчуваю підтримку більшості українського суспільства – зробити так, щоби Україна безповоротно вийшла із смертельно небезпечної зони тяжіння до Російської імперії. 
Ми, український народ, зробили свій європейський вибір. Ми впевнено виходимо із сфери російського впливу. Ще раз повторю, вчора я підписав Указ, яким остаточно припиняю участь України в роботі статутних органів так званої Співдружності Незалежних Держав і закриваю наше постійне представництво при цій організації. Україна, починаючи з Біловезької пущі, розглядала СНД як інструмент цивілізованого розлучення з імперією. Цивілізованого з російської вини не вийшло. Москва прагнула перетворити Співдружність на оновлену імперію, де б усі, як в старі радянські часи, звіряли годинники за Спаською вежею Кремля. Тому Україна не ратифікувала Статут СНД і так і не стала, і не збиралася ставати повноцінною учасницею СНД. Тепер ми уважно переглянемо всі міжнародні договори, укладені в рамках СНД, і вийдемо із тих, в яких знайдемо бодай найменшу невідповідність національним інтересам.
Дорогі українці!
Биківнянський ліс – місце спільної пам’яті українського, польського і інших народів. Схиляючи голови і покладаючи квіти до пам’ятних знаків на місцях безіменних братських поховань, на землі, де разом з українцями спочили тисячі розстріляних за наказом Сталіна польських патріотів, представників інших національностей, заявляємо: «Ми, українці, солідарні з усіма народами, які постраждали від злочинів тоталітарних режимів. Ми налаштовані на співпрацю у подоланні наслідків тоталітаризму».
А тепер прошу вшанувати пам’ять жертв політичних репресій хвилиною мовчання…
 
Слава Україні!"
46,"
Виступ Президента у зв’язку з Днем боротьби за права кримськотатарського народу та Днем пам'яті жертв геноциду кримськотатарського народу
",https://www.president.gov.ua/news/vistup-prezidenta-u-zvyazku-z-dnem-borotbi-za-prava-krimskot-47514,18 травня 2018 року - 16:38,"Шановні пані та панове!
Дорогі співвітчизники!
Кожен народ має певні дати, навколо яких він – народ, об’єднується. Часом вони радісні, часом – скорботні. Для кримськотатарського народу таким вікопомним днем стало 18 травня.
Без року три чверті століття відділяють нас від тієї трагічної події. Йдуть з життя свідки, але спогади про влаштований Москвою геноцид кримськотатарського народу залишаються в історичній пам’яті кримських татар – і у пам’яті усього українського народу! Те примусове виселення було однією з найбільш злочинних і брутальних операцій тоталітарного комуно-московського режиму.
Післязавтра, у третю неділю травня за традицією ми вшануємо пам’ять жертв політичних репресій. Цього року цей день взагалі дуже особливий, бо виповнюються вісімдесят п’яті роковини Голодомору і минає вісімдесят років від Великого терору. І ми, українці, як ніхто інший знаємо що таке потрапити під смертельний каток кремлівської імперії. Врешті-решт сам Хрущов переповідав про мрії Сталіна вивезти усіх українців до Сибіру. І нас, український народ, врятувала лише кількість - нас українців виявилося достатньо багато.
Хочу наголосити, що біль кримських татар – це біль усіх українців. Трагедія сорок четвертого була лише прелюдією, початком багатолітньої політики  гонінь.
Цілий народ обмовили, пограбували його, по-звірячому вигнали зі своєї Батьківщини, винищивши при цьому майже половину його складу… І поселили тих, хто залишився в живих, у напівпустельних територіях Середньої Азії, Уралу та Сибіру. Так писав великий українець Петро Григоренко.
А в 1948 році Президія Верховної Ради СРСР встановила довічний термін депортації і запровадила кримінальну відповідальність за втечу з місць обов’язкового примусового поселення. Таке драконівське обмеження, яке правозахисник Григоренко називав «десятилітнім тримання в резерваціях», було знято лише у 1956 році, але й після того Крим був закритою зоною для його корінного населення.
Цілі десятиліття кримськотатарський народ вів сміливу і наполегливу боротьбу з радянським режимом за повернення на рідну землю. В середині вісімдесятих ви першими серед поневолених народів вийшли на Красну площу Москви вимагати своїх національних прав.
Епоха незалежності України стала часом ренесансу, розквіту, відродження.
Але, втім, я маю визнати, що державна влада попередніх років недооцінила не лише роль Збройних Сил, але й проукраїнський потенціал кримськотатарського народу. Неврегульованість статусу кримськотатарського народу, недостатнє забезпечення його культурних, політичних й економічних прав на батьківщині, яке десятиліттями відбувалося на догоду кримінальним елітам в Криму, було безумовною помилкою. І ці прорахунки врешті-решт і призвели до російської анексії та окупації Криму.
Клуб шанувальників Сталіна, який нині верховодить за кремлівською стіною, відновив політику переслідування кримських татар. «Русский мир» в Криму досить яскраво забарвлений ксенофобським антикримськотатарським характером. Тисячі наших співвітчизників – кримських татар і етнічних українців через безпосередню загрозу їхньому життю мусили покинути рідні домівки.
Окупанти, порушуючи міжнародне право, змінюють демографічну ситуацію на окупованій українській території, витискаючи кримських татар та етнічних українців, наводнюючи півострів мігрантами із російської глибинки. Етноцид, заборона Меджлісу, який ми примусили Російську Федерацію рішенням Міжнародного суду ООН відновити діяльність Меджлісу на території окупованого Криму, яке вони поки що не збираються виконувати… Арешти, утиски свідомих українців і кримських татар, постійні обшуки, залякування, фізичний та психологічний тиск, безслідне зникнення людей – все це сучасні будні російської окупації Криму.
І бойкот кримськими татарами нелегітимних виборів президента Росії в тимчасово окупованому Криму став приводом для нового розгортання витка репресій.
Дякуючи солідарності з Україною і з кримським татарами світ не визнав виборчого фарсу. Не визнав, наголошую. Ані Велика сімка, ані Сполучені Штати, ані Європейський Союз та багато інших країн. І ними ж впроваджено санкції, разом з українськими санкціями, які сьогодні вступили в дію, проти низки осіб відповідальних за незаконне проведення голосування. Покарання за будь-які незаконні дії проти суверенітету та територіальної цілісності України є неминучим, як Страшний суд.  Це очевидно… Єдине, нам, грішним, не дано знати часи і строки.
Впевнений, агресор понесе відповідальність і за незаконне будівництво Керченського моста і за інші злочини. Росіянам цей міст згодиться як дорога для відступу. А Україна після відновлення свого суверенітету в Криму використає його для зв’язків з Кубанню, де, до речі, живе також велика кількість українців. І з іншою Росією – не агресором.
 
Шановні пані та панове!
Право кримських татар вільно жити на своїй рідній землі буде обов’язково відновлено. Я переконаний в неминучості торжества історичної справедливості.
Ми до цього дуже відповідально готуємося. За рік робоча група, створена Конституційною комісією, напрацювала пропозиції щодо змін до розділу Х Конституції України. Вони мають закріпити невід’ємне право кримськотатарського народу як корінного народу України на самовизначення у складі незалежної Української держави. Саме таке право група пропонує визнати джерелом особливого статусу Кримської автономії як невіддільної складової частини єдиної України. 
Водночас, залучені експерти, науковці, представники громадськості наголошують, що їхні пропозиції спрямовані на забезпечення рівних прав та свобод всіх громадян України, незалежно від етнічного походження, які проживатимуть у звільненому від російських загарбників українському Криму. Всі разом вони обиратимуть представницький орган Кримської автономії, який робоча група пропонує назвати Кримською радою.
Особливості обрання депутатів – представників кримськотатарського народу група пропонує визначити окремим Законом України.
Впевнений, що в українському Криму пануватимуть мир та злагода між різними  етносами – українцями, кримськими татарами, росіянами та іншими. 
Але у разі виникнення в Криму ситуації, що становить реальну загрозу державному суверенітету чи територіальній цілісності України, члени робочої групи пропонують надати Президентові України право «запроваджувати в Криму особливий режим врядування шляхом призначення спеціального державного урядника з одночасним припиненням відповідних повноважень влади Кримської автономії».  Помилок минулого ми повторювати не будемо.
Я очікую, що робоча група остаточно схвалить ці пропозиції, часу було для цього достатньо, і передасть їх найближчим часом на розгляд Конституційної комісії.
Ми всі розуміємо, що дискусія буде непроста. Я не маю жодних ілюзій. Особливо, коли дійде до парламентської зали. Та маємо чітко вже сьогодні сформулювати свою позицію, свою візію на майбутнє, в якому Крим неодмінно повернеться до України.
Зміни до Конституції стосовно кримськотатарського народу потрібні Україні.
І для досягнення цієї мети Україною задіяні усі політико-правові дипломатичні механізми, щоб повернути Крим. І, до речі, із внесенням зазначених змін до Конституції України ми суттєво посилимося в наших зусиллях по відновленню державного суверенітету України над Кримським півостровом, спираючись, крім всього, на потужний пласт міжнародного права щодо прав корінних народів. Це додасть юридичній позиції України.
Ми продовжимо працювати і над якнайскорішим поверненням в Україну усіх українських заручників з окупованих Донбасу та Криму… І політичних в’язнів, які утримуються на території окупованого Криму, в російських тюрмах на території Російської Федерації.
Крим, Севастополь, Донеччина та Луганщина – це Україна!
І ніяк інакше.
Слава нескореному кримськотатарському народу!
Слава Україні!"
47,"
Виступ Президента з нагоди Дня перемоги над нацизмом у Другій світовій війні
",https://www.president.gov.ua/news/vistup-prezidenta-z-nagodi-dnya-peremogi-nad-nacizmom-u-drug-47334,9 травня 2018 року - 10:51,"Товариші генерали і офіцери, сержанти та солдати!
Шановні і дорогі родини військовослужбовців! Батьки тих, хто приймає сьогодні присягу!
Дорогі ветерани!
Шановні українці!
Перш за все я хочу звернутися до 340 новобранців, які за лічені хвилини приймуть присягу на вірність українському народу. Вони стануть солдатами 101-ї окремої бригади охорони Генерального штабу Збройних Сил.
Присяга – особливий, надзвичайно відповідальний і невимовно хвилюючий момент в житті кожної людини, якій випадає її cкладати. Знаю це з власного досвіду, бо присягав і як солдат, і як народний депутат, і як Президент України.
А як Верховний Головнокомандувач вже майже з чотирирічним стажем наголошую, що зараз ви офіційно вступаєте до лав Збройних Сил, які, згідно оцінок авторитетного міжнародного аналітичного центру, входять до десятки найсильніших європейських армій. Ми – восьмі у відповідному рейтингу на континенті. І наша армія – двадцять дев’ята у світі. Та зростати і міцніти нашим Збройним Силам точно є куди, тим більше, що нам протистоїть і загрожує військо країни-агресора, більшою і сильнішою за яке є лише армія нашого партнера і союзника Сполучених Штатів Америки.
Збройні Сили України користуються найвищим серед усіх державних інститутів України рівнем довіри. Вони – наша загальнонаціональна гордість. Вони – плід спільної праці суспільства і держави, добровольців, волонтерів, солдат, офіцерів та генералів Збройних Сил. Це абсолютно без жодного перебільшення – народна армія.
Весною 2014 року, коли Росія напала на Україну, більшість із вас були ще майже підлітками. Тепер лише із розповідей ветеранів, із занять з національно-патріотичної підготовки та підручників ви дізнаєтеся про те, в якому критичному стані зустріло агресора наше військо. Бо раніше його безвідповідально занедбало, зруйнувало та розпродало попереднє покоління політиків. Деякі Президенти, прем’єри та прем’єрки, міністри оборони і народні депутати. Моторошно навіть згадати, з якого стану випало нам - всій країні, а не лише мені як Президенту, всій країні від малого до старого – відроджувати наше військо. І участь в цьому взяв кожен українець.
Божий промисел, сила духу та надзвичайний патріотичний порив українців – ось завдяки чому ми вистояли, виграли час, розбудували і надалі будемо будувати армію.
Її сила й слава вимірюються, втім, не рейтингами, а міцністю та надійністю нашої оборони. Якось сьогодні вже й підзабулося, що весною 2014 року Україна втратила майже увесь Донбас. 25 травня, майже чотири роки тому, коли я був обраний Президентом, весь Донбас знаходився під контролем російсько-терористичних військ і їх найманців, п’ятої колони всередині країни. Але, наголошую, вже влітку того року пройшла успішна військова операція, внаслідок якої Збройні Сили України, підрозділи Служб безпеки, новостворена Національна гвардія, добровольчі батальйони, інші підрозділи силовиків звільнили від бойовиків більшу частину, майже дві третини, Донеччини та Луганщини.
Вихід наших воїнів в райони великих міст з надзвичайно високою щільністю населення істотно ускладнював фінал операції. Україна і військове керівництво ніколи б не дозволили собі визволяти Донецьк так, як росіяни ""звільняли"" Грозний – просто стерли його з лиця землі.
Росія тим часом організувала вторгнення в Україну регулярних підрозділів збройних сил Російської Федерації.
Сконцентрувавши всі сили і ресурси, ми вистояли і міцно тримаємо оборону проти однієї з найбільших армій світу.
101-а бригада, до лав якої ви, шановні новобранці, вливаєтеся, теж пройшла свій героїчний шлях у цій війні. Нехай нікого не вводить в оману частина назви, що це бригада «охорони Генерального штабу». Із серпня 2014 року воїни 101-ї брали участь в боях, затримували терористів, проводили розвідувальні дії на територіях, захоплених російськими найманцями, успішно здійснювали бойове супроводження та охорону підрозділів, колон та вантажів. Найважчим періодом в літописі бригади був січень-лютий 2015 року. Саме в цей час вона билася з ворогом на Дебальцевському  плацдармі. За мужність і героїзм, проявлені під час виконання військового обов’язку, понад 50 офіцерів, сержантів та солдатів бригади відзначені державними нагородами.
Але, як я і обіцяв, призовники за віком тепер не несуть службу на передовій, в зоні проведення операції Об’єднаних сил, яку ми розпочали з 30 квітня, припинивши антитерористичну операцію.  Нагадаю, що ще позаминулого року я як Верховний Головнокомандувач прийняв дуже непросте в тих умовах рішення і дав наказ відмовитися від часткової мобілізації. В армії, в Збройних Силах України, в підрозділах, які стоять на лінії фронту, несуть службу винятково українські добровольці, хто добровільно записався до лав Збройних Сил і украв контракт. Міністерство оборони України, Генеральний штаб виконали це завдання і його реалізацію вважаю принциповим моментом в нашому військовому будівництві. І в тому числі і на цю важливу реформу йшли податки українців, військовий збір та інші ресурси держави.
Результат більш, ніш очевидний. Армія сьогодні одягнена, армія нагодована, армія навчена, армія вмотивована, армія озброєна. Нехай ще не ідеально, але краще, ніж будь-коли в нашій історії. Це не означає, дорогі новобранці, що на вас чекає легке життя. Армія – це важка виснажлива праця. Але вас нікали більше не відправлять будувати дачі генералам. Кожен з вас буде робити все можливе для того, щоб захистити український суверенітет, українську територіальну цілісність, українську незалежність. Святу українську землю. Армія – це жорстка дисципліна. Це – колосальне фізичне та психологічне навантаження. Але це і школа мужності, школа братерства і товариства.
Вам є на кого рівнятися. У багатьох молодих воїнів, які сьогодні складуть військову присягу на вірність українському народові, є рідні і близькі – учасники війни з російським агресором на Сході нашої держави.
Наприклад, старший брат Сергія Ковальчука Олег в чотирнадцятому-п’ятнадцятому роках проходив службу за мобілізацією в 24-й «залізній» механізованій бригаді, брав участь в боях під  Лисичанськом, Красним Лиманом, Лутугиним. Брат Олександра Рохманчука Вадим Могильда і зараз служить за контрактом в одній з військових частин оперативного командування «Схід». Майже три роки віддав українській армії, в тому числі і в АТО, брат Максима Вергуна – Євген.
Іван Гончарук, Віталій Кинько, Андрій Калініченко, Максим Харлац, Руслан Юревич братимуть приклад із рідних батьків, які вже здолали свій бойовий шлях на Сході, і, слава Богу, повернулися додому.
Брат Олександра Рохманчука Вадим Могильда і зараз служить за контрактом в одній з військових частин оперативного командування «Схід». Майже три роки віддав українській армії, в тому числі і в АТО, брат Максима Вергуна Євген. 
Упродовж історії українці зі зброєю в руках боронили свою землю від ворожих зазіхань. Нерозривним є зв’язок поколінь захисників України. Цими днями ми за традицією вшановуємо пам’ять оборонців України, які боролися і перемагали на різних землях і континентах під час Другої світової війни. Її учасниками були прадіди хлопців, які зараз приймуть присягу: Вадима Васильківського, Валентина Карпіка, Богдана Костенка, Олексія Кушніра, Віталія Міщенка, Ігоря Очеретного. А у Владислава Вощаного прабабуся Голубнича Ірина Іванівна у 16-річному віці пішла на фронт та служила польовим медиком.
Друзі, всі звернули увагу на префікс «пра»? Правнуки, прадіди, прабабці. Навіть наймолодшим фронтовикам-червоноармійцям вже близько дев’яноста і більше. Але коли їм було по сімнадцять, сімдесят три роки тому, вони поклали край найкривавішій драмі в історії людської цивілізації. Віддаючи належне величезній ролі, яку відіграли у розгромі військ Третього рейху всі держави антигітлерівської коаліції, ми,  безумовно, пишаємося внеском українців у досягнення спільної перемоги і порятунок світу від нацистського поневолення. Наш народ, - знекровлений передвоєнними колективізацією, Голодомором, Великим терором тридцятих років - у полум’ї всесвітньої людської катастрофи втратив кожного п’ятого доньку та сина. 
Україна внаслідок свого геостратегічного становища стала одним із основних плацдармів світової війни. Упродовж тридцяти п'яти місяців на її теренах велися активні бойові дії регулярних військ.
Неймовірно драматичними були дні і ночі ворожої окупації. Від куль карателів, холоду і голоду втратили життя мільйони українських мирних мешканців. Майже 1,5 тис. сіл спалили гітлерівці на українській землі.  Нацисти сплюндрували наші святині, зруйнували сотні підприємств, закладів освіти і культури, пам’яток архітектури.
Маршали і генерали, українці за походженням, очолювали майже половину з п`ятнадцяти фронтів, серед радянського генералітету періоду Другої світової війни – близько трьохсот українців. Але, на моє глибоке переконання, нацизм здолав передусім український солдат. Солдат, якої би нації він не був. Солдат, який боровся не за Сталіна, а за свою землю, за свій край, за свою родину.
Без мільйонів солдат, солдат-українців на полях Другої Світової війна – Світова війна не закінчилася би. Найімовірніше, це тривало би набагато довше.
Напевно, нам слід знати й пам’ятати про подвиги українців на всіх фронтах Другої світової. На берегах Дніпра і Дінця, Волги і Ладоги, Вісли й Дунаю. У небі Британії, пустелях Північної Африки, на узбережжі Нормандії та островах Тихого Океану. У Червоній армії, у військовому строю країн Антигітлерівської коаліції: США, Канади та по всьому світові українці відіграли надзвичайно важливу роль… І звичайно ж, - у лавах Української повстанської армії!
Сьогодні ми вшановуємо наших найповажніших громадян – людей старшого покоління: воїнів усіх армій, що перемогли нацистів, трудівників тилу, дітей війни, працівників підприємств та мучеників нацистських концтаборів.
Спливли літа. Після тої страшної війни народилися нові покоління волелюбних українців, яким пощастило жити і працювати вже в незалежній українській державі. І, так само, як в тридцяті-сорокові роки минулого століття, коли наші предки боронили країну від нацистського нашестя, ми тепер захищаємо нашу славну Україну від московської орди.
Схиляємо голови перед героями, які виконали свій військовий обов’язок, до останнього подиху залишились вірними військовій присязі. Які віддали за Україну свої життя.
Вічна пам'ять і слава героям!
…(хвилина мовчання)…
Дорогі молоді воїни!
Сьогодні перед батьками, рідними та усім українським народом ви присягаєте бути вірними захисниками рідної землі. Нехай ваша військова служба у Збройних Силах України позначиться успіхами і здобутками, розкриє нові чоловічі риси, стане гордістю для ваших батьків. І щоб ви були всі живі і здорові.
Щиро вітаю вас із складанням військової присяги на вірність народу України.
Хотів окремо подякувати вам, дорогі батьки, за те, що виховали достойних синів і доньок, громадян нашої держави, надійних захисників України.
Дорогі співвітчизники!
Людська пам’ять про колосальні людські жертви Другої світової війни, про тисячі дощенту зруйнованих міст і спалених сіл вкотре застерігає світ від небезпеки повторення подібної катастрофи.
На жаль, не перевелися ще маніяки, готові поставити світ на межу вже третьої світової війни. І вони тут, неподалік, що від нас вимагає особливої пильності та відповідальності!
Сталінський Радянський Союз протягом перших двох років Другої світової війни був союзником гітлерівської Німеччини. Війна, яку СРСР розв'язав проти Фінляндії, анексія та окупація Союзом Латвії, Литви та Естонії були таким же прикладом агресивних дій, які нацистський режим чинив в Європі ще до того, як направити зброю проти колишнього східного союзника. Народи Радянського Союзу, включно з нами, українцями, заплатили за це дуже високу і страшну ціну.
А сьогодні вже путінська Росія знову стала на шлях грубого нехтування нормами міжнародного права, руйнації світового порядку, невизнання кордонів, заперечення існування цілих народів та агресії проти сусідніх держав.
Переконаний, що спільними зусиллями ми і тепер переможемо, здолаємо агресора та забезпечимо мир. Мир – це те, що сьогодні потрібно Україні. І мир на українській землі буде забезпечено.
Вітаю вас, дорогі українці, із Днем Перемоги над нацизмом у Другій світовій війні!
І слава Україні!"
48,"
Виступ Президента України під час акції «Перша хвилина миру»
",https://www.president.gov.ua/news/vistup-prezidenta-ukrayini-pid-chas-akciyi-persha-hvilina-mi-47306,8 травня 2018 року - 23:47,"«Коли село звільнили, всіх чоловіків від шістнадцяти і до шістдесяти, … - аби була нога-рука, чи сліпий-глухий, не важливо – всіх стали брати до війська. Нас «озброїли», мається на увазі дали по пів-цеглини, і - йдіть, «іскупайтє віну кров’ю», бо на окупованій території були. Мовляв, жбурляйте цеглу, а німці нехай думають, що то гранати! Нас вигнали на кригу водосховища, навпроти - якийсь комбінат був, німці вибили в мурі бійниці… Підпустили і вдарили кинджальним вогнем. А повернутися назад не можна було, бо там сиділи смершівці з нацiленими на нас кулеметами – націленими нам у спину... Вибухнула міна, мене контузило, я впав. Коли непритомного підібрали, в шпиталі не могли цеглину витягти - так я в неї вчепився і вона в мене вмерзла…З п’ятисот душ лише п’ятнадцять уціліли…».
 
Пресвяті отці!
Шановні і дорогі наші ветерани!
Шановні українські воїни!
Дорогі співвітчизники!
Ця зворушлива цитата – зі спогадів українського письменника Димарова. Анатолій Андрійович прожив дуже довге життя, кілька років з якого забрала Друга світова війна. Із його романів радянська цензура вирізала сотні сторінок. Повною мірою свою правду про війну він розповів уже за часів Незалежності. А фрагмент, який я щойно зачитав, - з одного із останніх його інтерв’ю.
«Чорна піхота», «чорнопіджачники», - про них писав у «Щоденнику» ще Олександр Довженко: «Вони воюють у домашній одежі, без жодної підготовки…». А «чорносвитниками» називали, бо набирали здебільшого із селян, одягнених у домоткані свитки.
Кілька поколінь українців виросли на ретельно відретушованій версії «Великой Отечественной войны». За двадцять сім років незалежного буття ми нічого не забули і нічого не зріклися з того, що було правдою. Але натомість відкрили для себе багато нових сторінок цієї трагічної історії, які дуже ретельно і старанно від нас приховувались. І особливо предметно вони досліджувалися протягом останніх років у рамках сучасної політики історичної пам’яті.
І от неначе щойно стало відомо, що до 22 червня сорок першого року на різних фронтах Другої світової вже загинуло майже сто тисяч українців. Загинуло до 22-го! Тому ми й розширили горизонт пам’яті, що для нас війна почалася 1 вересня 1939 року, - коли дві сотні тисяч українців з Галичини та Волині стали до оборони Польської держави від нацистів.
І вже доведено неспростовними фактами, що упродовж майже двох років сталінська Росія і нацистська Німеччина були союзниками. А нині ми дуже добре знаємо і про їх спільний парад на території розділеної Речі Посполитої, і про вересневий тридцять дев’ятого року договір про дружбу між СРСР та Третім рейхом, який був укладений за лічені дні до початку Другої світової війни. Лічені дні. Ніби-то благословіння, яке Сталін надав Гітлеру. Дві тоталітарні імперії, коричнева і червона, прагнули світового панування. Одна – під свастикою. Інша – одержима комуністичною ідеологією під кремлівською зіркою та під облудним прикриттям класового інтернаціоналізму. А Україна опинилася між молотом і ковадлом.
І дійсно значно повнішою стала зараз і картина участі українців у Другій світовій війні. Очевидно, що з літа сорок першого по весну сорок п’ятого головним сухопутним театром військових дій був радянсько-німецький. І найбільша трагедія в історії людства розгорталася значною, великою мірою на нашій з вами землі – на території України. Наші жертви, наші втрати, наші збитки виявилися колосальними і ми не маємо права про них забути - ми повинні про них постійно пам’ятати. А внеском у спільну перемогу Об’єднаних Націй над гітлеризмом наша українська нація має пишатися. І нікому не дозволяти приватизувати перемогу. Це перемога об’єднаних націй!
Слід знати і пам’ятати про подвиги українців на всіх без виключення фронтах Другої світової. На берегах Дніпра і Донця, Волги і Ладоги, Вісли й Дунаю. У небі Британії, пустелях Північної Африки, на узбережжі Нормандії, на островах Тихого Океану. У Червоній армії, у військовому строю країн Антигітлерівської коаліції: США, Канади та багатьох інших… І звичайно ж, - у лавах Української повстанської армії, бо лише за останні чотири роки нарешті нам вдалося відновити історичну справедливість.
І тепер ми добре знаємо не лише про нелюдську жорстокість нацистів: а це є Голокост, концтабори, каральні загони, масові розстріли мирного населення, вивезення на примусові роботи та інші страждання й випробування нашого народу. Складено і підсумовано зворотну ціну перемоги.
«Я приїхав на фронт, а там комісар батальйону інструктує: «Коли ви кажете «в атаку», а вони не встають, застрель першого-ліпшого, інші одразу ж піднімуться», - згадував колишній фронтовик, академік і член Політбюро ЦК КПРС Олександр Яковлєв. От у такий спосіб майже мільйон радянських солдатів були розстріляні своїми. Точніше 954 тисячі. І головним чином йдеться про ні в чому не винних людей. І цифра ця не зі стелі, а з офіційних висновків очолюваної Яковлєвим спеціальної комісії при президенті Російської Федерації.
Ні-ні, це не цей президент її створив, який вчора заступив де-факто на свій п’ятий термін. Працювала ця комісія у дев’яностих роках, коли Росія ще цікавилася своєю справжньою, а не лубочно-пропагандистською історією… Коли ще там було дозволено шукати складні відповіді на складні питання.
І лише вдумаймось, наскільки ж по-різному ми бачимо і відзначаємо одну й ту саму дату.
Зверніть увагу, у них – цю війну виграв Сталін, у нас –цю війну виграв народ.
Їм, як довели всі повоєнні десятиліття, перемога над Гітлером була потрібна для того, щоб підкорити інші країни. І «визволителі» або взагалі забували піти зі звільнених територій, або час від часу вдиралися туди на танках, - як в Угорщині в п’ятдесят шостому році, як у Чехословаччині в шістдесят восьмому. Друзі, а нам потрібна була лише власна свобода, власна незалежність, яку ми врешті-решт отримали через 46 років, нарешті, після перемоги.
Вони святкують у мілітарному угарі, агресивно наїжачившись на цілий світ, а ми відзначаємо ці дні, нарешті, разом з усією Європою.
Ще одна дуже знакова відмінність. Ми кажемо: «Ніколи знову». Вони кажуть: «Можем повторить». І це не пуста риторика, а реальне брязкання зброєю, в тому числі і залякування країн Заходу ядерним ударом.
Навіть «Безсмертний полк» Росія розглядає неначе справжній підрозділ сучасних збройних сил Росії. Його місія – участь у гібридній війні, яку Москва веде різними методами і не лише проти України, але й проти Європейського Союзу, проти Сполучених Штатів, проти інших країн і, власне кажучи, проти всього світу.
Я дуже добре розумію почуття українців, які хочуть вшанувати пам’ять дідів і прадідів, які вибороли ту перемогу у Другій світовій. Але мушу ще раз застерегти дорогих співвітчизників, тих, хто не до кінця розібралася в усіх нюансах лукавої московської політики… Та частина, яка ще ведеться на російську пропаганду та її підспівувачів з п’ятої колони різних політичних сил, які всередині країни, всередині Парламенту та за його межами. Вони думають не про вас і не про вашу гордість, вашу глибоку і вдячну синівську любов до ваших героїчних предків, а про свої геополітичні імперські агресивні цілі. Слід визнати, що кремлівські психологи вміють грати на природних емоціях людей. І я прошу вас – будьте обережні, прошу вас - не давайте себе використовувати.
Ми, українці, тихо, мирно, по-християнському згадуємо своїх предків, учасників, ветеранів війни. Разом з усіма і я цими днями пом’яну діда Івана. Івана Порошенка, який пройшов всю війну і вже після капітуляції в Берліні був поранений під Прагою. Пом’яну діда Сергія по мамі, який вже був старий для того, щоб його забрали на війну, але відправив всіх своїх синів, маминих братів, які є учасниками війни.
Сьогодні, саме в цей день, зранку, коли ми тут з багатьма з вами відкривали виставку, яку ви і зараз можете подивитися, це зв’язок пам`яті між українськими героями, які зараз боронять нашу  волю, свободу, незалежність від російської агресії і які боронили її під час Другої світової. Так от в цей день дирекція Музею Другої світової війни передала нашій з Мариною родині унікальний документ, який вони знайшли в цьому архіві. Документ, який датований ще 1946 роком, копію конверта і довідку Старобільського військкомату Луганської області, яка була відправлена Мариновій бабусі Ані. Вона засвідчує, що дід моєї дружини Марини Микола Надєждін зник без вісті у березні сорок третього. Хоча відомостей про нього не було ще з березня сорок першого. І навіть використовуючи всі можливості Президента, ми все ще не можемо знайти де він був похований. Але сподіваємося якнайшвидше знайти місце поховання. Ви можете собі уявити наскільки це важлива подія в нашому житті. І наскільки ми були сьогодні зворушені і шоковані, коли нам передали ці історичні документи.
Дорогі українці!
Друга світова війна розгорілася точно не на рівному місці. Вона не стала несподіванкою. Її причини визрівали дуже довго, приводи розв’язати - спричинялися з упертою постійністю. Хочу нагадати, що багато хто з політиків тоді ховав голову в пісок у безглуздій надії умиротворити агресора. Повернутися до ситуації «business as usual».
Вісімдесят років тому, весною тридцять восьмого, фюрер здійснив аншлюс Австрії. Хіба не за подібним сценарієм анексовано Крим? Наш Крим чотири роки тому?
Трохи пізніше Гітлер під приводом нібито захисту прав німецькомовного населення окупував Судетську область Чехословаччини. Невже це нікому не нагадує російську окупацію українського Донбасу?
Подібно тому, як у Другій світовій Україну атаковано із Заходу, чотири роки тому, до нас у сучасні часи війна прийшла зі Сходу. 
Чотири роки тому Україна до війни з Росією була готова ще меншою мірою, ніж свого часу Радянський Союз до зіткнення з нацистською Німеччиною. А от минулого місяця стало відомо, що Збройні Сили України, за версією аналітичного центру Global Firepower, увійшли в десятку найсильніших армій Європи. І я хочу привітати з цим всіх українських військових, і Міністра оборони Степана Полторака, і начальника Генерального штабу Віктора Муженка, і всіх українських воїнів і весь український народ. У нас – восьме місце  і перше – серед країн, які не входять до НАТО.
Пригадаймо, з чого ми починали чотири роки тому, і хто не бачить цих змін. Ми разом, весь український народ, по праву пишаємося таким результатом у розбудові армії. Це все завдяки нашим воїнам, офіцерам, генералам, волонтерам, добровольцям, працівникам оборонно-промислового комплексу. Кожному українцю, платникам податків. І мені як Верховному Головнокомандувачу теж не соромно за цю роботу, бо є чим прозвітувати українському суспільству за ці чотири роки. 
Утім, ми реалісти. До зазначеного європейського рейтингу не входить російська армія. Натомість, у глобальному рейтингу, укладеному тією ж Global Firepower, російське військо за потужністю – друге у світі і поступається лише США. Для нас збройні сили РФ – це армія країни-агресора, яка анексувала Крим, окупувала частину Донбасу… І готова в будь-який момент до повномасштабного вторгнення.
Тому у нас попереду – ще колосальна робота зі зміцнення обороноздатності нашої держави.
«А значит нам нужна одна победа, одна на всех, мы за ценой не постоим». Старші українці дуже добре пам`ятають цю пісню солдата-фронтовика Булата Окуджави. 
Але ми тим і відрізняємося, що для нас ціна має значення. І людські життя - як усі разом, так і будь-чиє окреме - для української Вітчизни є незрівнянно вищою цінністю, ніж вони були для «советской Родины». Жодна війна, на жаль, не може обійтися без жертв і падіння рівня життя. Але для нас рівною мірою є неприйнятними як капітуляція, так і перемога ціною колосальних і неприпустимих жертв. Напевно, розсудливий, неавантюрний та відповідальний підхід до звільнення окупованих територій потребуватиме більше часу, але перемога точно неминуча. І ми вже чималого досягли.
Судіть самі. Навесні чотирнадцятого року Росія планувала розчленувати Україну на кілька шматків. Ми зірвали героїчною волею українського народу і українських воїнів цей підступний план. Вгризлися в землю, вцементувалися в карту Європи та світу… Пустили настільки міцне коріння, що жодна сила не здатна викорчувати нас із нашого законного та природного місця. З місця, на якому ми живемо вже тисячі років. 
Улітку чотирнадцятого, ретельно підготувавши операцію, одразу ж після виборів Президента і після мого обрання, ми перейшли в наступ і звільнили майже дві третини Донбасу, який до того був окупований майже увесь. АТО вже тоді наближалася до переможного завершення. І саме це стало причиною вторгнення в Україну російських регулярних частин. 
Відтоді наша армія зміцніла і в рази, і в порядки. І надійно тримає оборону супроти найбільшої на континенті армії, армії Російської Федерації як країни-агресора.
Ми обов'язково переможемо і цього разу. Іншою ціною, іншим способом, іншими засобами. Не лише військовими, не лише оборонними, а й політико-дипломатичними.
Дорогі українці!
Сьогодні Україна разом з іншими демократичними державами та народами вшановує пам’ять усіх загиблих у роки Другої світової війни. Незгасна людська пам’ять про колосальні жертви Другої світової, про тисячі дощенту зруйнованих міст і десятки тисяч спалених сіл вкотре застерігає світ від небезпеки повторення цієї жахливої  катастрофи.
З кожним роком реальних свідків тієї війни стає все менше. Наймолодшим учасникам бойових дій – вже майже дев’яносто. Многая їм літа! 
Сьогодні ми з гордістю вшановуємо наших найповажніших громадян – людей цього старшого легендарного покоління… Солдатів усіх армій, що перемогли нацистів, учасників українського визвольного руху, трудівників тилу, дітей війни та мучеників нацистських переслідувань – усіх, хто витримав нелюдську ношу війни.
Вітаю вас із Днем пам’яті та примирення!
Вітаю вас із Днем перемоги над нацизмом у Другій світовій війні!
Зичу всім нам миру. Бо саме в ці дні гранично ясно, що для країни побажання миру є найголовнішим, - як і побажання здоров’я окремій людині.
Мир вам!
І слава Україні!"
49,"
Виступ Президента України у Верховній Раді щодо звернення до Вселенського Патріарха
",https://www.president.gov.ua/news/vistup-prezidenta-ukrayini-u-verhovnij-radi-shodo-zvernennya-47030,19 квітня 2018 року - 11:49,"Христос воскрес!
Шановний пане Голово, 
Шановна президія, 
дорогі колеги, народні депутати України!
Шановний Український народе, дорогі співвітчизники!
Неначе грім серед ясного неба. Саме так питання, яке ми сьогодні розглядаємо і обговорюємо, пролунало для багатьох з тих, хто не дуже уважно слідкує за проблематикою Української Єдиної Помісної Православної Церкви.
Я хочу наголосити, що в моїй роботі вона, Церква, була пріоритетною - і в моїй передвиборчій програмі, і з перших же днів президентства. Я про це неодноразово наголошував у своїх виступах, особливо на Дні Хрещення, а слова підкріплював справами на виконання обіцяного. І всі ці роки тривав непомітний для стороннього ока діалог між Україною і Вселенським Престолом. Представники нашої команди їздили на Фанар, як на роботу, бо боротися за українську Церкву - це і є робота, важлива, почесна, але в той же час надзвичайно відповідальна.
Моя Великодня зустріч з Його Всесвятістю Патріархом Варфоломієм була далеко не першою, але виявилася, вперше, дуже обнадійливою і найбільш результативною. У перебігу нашої з Патріархом кількагодинної розмови – Патріархом, членами Синоду — я нарешті відчув, що настав вже час розрізати цю дипломатичну тишу швидкими конкретними кроками.
Днями я написав офіційне звернення до Вселенського Патріарха із проханням про Томос про автокефалію Православній Церкві України – грамоту про незалежність української церкви, якщо говорити світською, мирською мовою.
І цей довгоочікуваний Томос стане не лише торжеством Православ'я, але й актом відновлення глибокої історичної справедливості. Саме із Царгорода пролилося на нашу благословенну землю світло християнської віри… І вже потім ми поділилися ним з тим Заліссям, де давні київські князі дуже необачно заснували Москву.
Довгоочікуваний нами Томос ще більше укріпить релігійну свободу в Україні, укріпить міжконфесійний мир, посилить права і свободи громадян, які будуть нарешті єдині і перестануть ділитися на нібито канонічних і нібито неканонічних.
Такий Томос, дорогі мої, зміцнить нашу незалежність. Він видалить рудименти того політичного проекту, який називається «Русским миром» і який придумали, до речі, саме ієрархи РПЦ. То вже потім цю небезпечну для України політичну єресь взяла на озброєння влада Російської Федерації.
І врешті-решт, наша об’єднана Українська православна церква може стати найбільшою в усьому православному світі. І про цю перспективу я говорив поточного тижня з предстоятелями усіх трьох православних церков України.

Константинопольська Церква для нас була, є й буде Церквою-Матір’ю, до якої ми, її чада, звертаємося по допомогу у подоланні розділення. А Його Всесвятість – єдиний, хто спроможний допомогти православним України врегулювати канонічний статус Української Церкви в структурі світового Православ’я.
Отже, прошу вас, шановні народні депутати, підтримати мій лист до Вселенського Патріарха спеціальною постановою Парламенту. Я дуже добре пам'ятаю, що ви вже голосували за звернення до Владики, і це було ще 2016 року. Скажу по секрету: я теж пишу листи Його Всесвятості не вперше. Але зараз це треба зробити ще раз – виходячи із дипломатичних міркувань, для продовження і успішного завершення переговорного процесу, який має багатолітній час і термін.
Свого листа, постанову, яку ви, я сподіваюся, зараз приймете і підтримаєте, і відповідні звернення українських ієрархів, які вже підписані, я маю якнайшвидше направити до Стамбулу. Його Святість Патріарх Філарет передав мені підписи усіх ієрархів Київського Патріархату із проханням до Вселенського про Томос щодо автокефалії. Так само в повному складі написали до Вселенського Патріарха ієрархи УАПЦ, і владика Макарій їх мені також вручив. Я втішений не лише тим, що ці дві церкви напрочуд швидко відгукнулися на мій заклик. Вони впевнено продемонстрували, нарешті, вперше за 26 років, готовність єднатися і забути певні непорозуміння, які час від часу виникали в їхніх стосунках.
Хочу наголосити, що двері об'єднаної Церкви відкриті для всіх. І я хотів би нагадати всім слова покійного Предстоятеля УПЦ (Московського Патріархату) Митрополита Володимира: «Автокефалія – це спосіб організації церковного життя, … свідчення кількісного та якісного зростання Церкви, її здатності до самостійного буття».
У свою чергу, ще раз наголошую: слід виходити з давнього канонічного принципу: «громадянським та земельним розподілам нехай слідує і розподіл церковних справ». Завжди після здобуття незалежності державою починалася дискусія про автокефалію. Так в різні часи було в Греції, Сербії, Румунії, Болгарії, Грузії, в тій же Росії, тощо…
А ми що, хіба, як в тій приказці, у Бога теля з'їли?
Україна як незалежна держава, згідно з традиціями православного світу, не просто має право, а зобов’язана конституювати таку Церкву та забезпечити її визнання з боку світового Православ’я. Наголошую, що численні опитування свідчать, що дедалі більша кількість православних громадян України хочуть мати - як це заведено в усьому православному світі і більшості православних країн - єдину помісну автокефальну українську церкву. Церкву, яка буде євхаристійно, молитовно поєднану з іншими помісними церквами, але адміністративно незалежну від будь-яких закордонних церковних юрисдикцій. Особливо від тієї, яка прямо пов'язана з країною-агресором.
До Вселенського Патріарха я звернувся від імені та на вимогу мільйонів громадян України православного віросповідання, які воліють мати визнану світом власну Церкву як абсолютно необхідний атрибут незалежної держави - держави Україна.

Шановні народні депутати!
Усі помісні церкви нового та новітнього часу були визнані лише шляхом активного залучення держави до цього процесу. Такими є традиція і вимога Вселенського Патріаршого Престолу. По суті, автокефалію надають не стільки конкретній Церкві, скільки країні. Тому для нас, - для мене як Президента, для вас, шановні народні депутати, - залишатися осторонь значило би підтримати статус-кво, який вигідний Москві. А я давно попереджав, - вибачте, цитую сам себе: «Ми не будемо байдуже спозирати за втручанням іншої держави в наші церковні справи, за її спробами використати в своїх інтересах почуття частини українських православних».
Ми шукали і знайшли таку форму, щоб незалежно від того, більша чи менша структура, всі православні юрисдикції України стали спільними учасниками конституювання визнаної помісної Церкви. Для всіх справжніх патріотів зміцнення єдності України є пріоритетним завданням. Бо єдність – це наша головна зброя у боротьбі з російським агресором. 
Я радий, що ця ідея об'єднала всю Верховну Раду і надзвичайно вдячний вам за це. Тому щиро вдячний і Голові, і лідерам фракцій, і всім народним депутатам за згоду невідкладно розглянути це питання. Воно того варте. Воно виходить далеко за межі церковного! Йдеться про наше остаточне унезалежнення від Москви. Тут не лише релігія, тут – геополітика. А для мене справа утвердження незалежної помісної Церкви – такої ж ваги, як вже здобуті безвіз та Угода про асоціацію з Євросоюзом. Як наша спільна з вам боротьба за членство в Євросоюзі та членство в НАТО, які ще попереду. Це – питання національної безпеки і нашої оборони у гібридній війні, бо Кремль розглядає РПЦ як один із ключових інструментів впливу на Україну.
Тому я дуже рішуче налаштований в цій справі діяти. І протидіяти - всім, хто ставатиме на заваді національним інтересам України і намагатиметься зірвати кооперацію із Вселенським Патріаршим Престолом.
У той же час хочу запевнити, що Томос, на який ми так сподіваємося і для отримання якого докладаємо зусиль, і поява визнаної єдиної помісної церкви - жодним чином не означатиме порушення конституційного принципу свободи совісті. 
Єдина православна помісна церква не стане державною. 
Усі віруючі мають і матимуть право вільно обирати собі як конкретний храм, так і церковну юрисдикцію. Хто захоче залишитися в тій церкві, яка збереже єдність з РПЦ, теж зберігають за собою гарантоване право власного вибору. 
У такому питанні, як релігійне, будь-які примус чи заборони, - категорично неприпустимі. Хочу окремо наголосити на неприйнятності будь-якого насилля в міжконфесійних стосунках. Його виплески, не приведи Господи зіткнення, точно не наближатимуть нас до мети, а віддалятимуть. Ба більше: можуть унеможливити її досягнення. Буде автокефалія, час все розставить по своїх місцях. Не за день, не за місяць, не за рік навіть, але точно розставить.
Після того, як ви проголосуєте, я зможу повідомити Його Всесвятості Варфоломію, що ми в основному виконали свою частину того, про що говорили 9 квітня.
Нехай потужний голос мільйонів православних українців, єпископів та мирян; позицію влади, Парламенту та Президента, почують Вселенський Патріарх і Синод.
Я вірю в українську автокефалію, бо вірю, що на неї є воля Божа.
Нам залишається сумлінно молитися за Вселенського Патріарха і за якнайшвидше надання Томосу Православній Церкві України. Я закликаю всіх молитися про це!
Дякую.
Слава Україні!"
50,"
Виступ Президента України на відкритті 11-го Київського Безпекового Форуму
",https://www.president.gov.ua/news/vistup-prezidenta-ukrayini-na-vidkritti-11-go-kiyivskogo-bez-46926,12 квітня 2018 року - 15:24,"Шановні панове Прем'єр-міністри!
Шановні і дорогі іноземні гості!
Шановні пані та панове,
Для мене велика приємність і велика честь відкрити 11-ий Київський Безпековий Форум.
Дякую всім друзям України за те, що сьогодні ви з нами в цій залі. Бо бути разом у цей непростий для України – я сприймаю вашу присутність тут як прояв підтримки України та прояв солідарності з Україною.
Дякую Вам, Арсенію, та усій команді за цю важливу ініціативу.
Цей форум є визнаною у світі українською платформою для обговорення широкого спектру актуальних глобальних і регіональних безпекових питань.
Цього року він відбувається в особливо тривожний час. Світ стоїть на порозі прийняття ключовими гравцями глобальної політики дуже доленосних рішень, які мали б повернути відчуття реальності декому, хто хто це відчуття реальності втратив.
Ми з вами звичайно ж не зможемо оминути увагою під час наших дискусій драматичні події навколо Сирії, які розгортаються практично зараз на наших очах в режимі реального часу.
Всі ми сподіваємося, що вдасться уникнути найгіршого сценарію. Але водночас ми з вами розуміємо, що терпіння цивілізованого світу не є безмежним і всі, хто стоїть за злочинами проти людяності у цій багатостраждальній країні, нарешті мають понести відповідальність.
І  хто стоїть за цим – весь світ, включаючи нас з вами, дуже добре знає.
Росія не просто продовжує глумитися з міжнародного права, загальноприйнятих принципів міжнародних відносин, демократичних цінностей, не поважаючи навіть Божих заповідей в ці святкові Великодні дні. Росія підбурює, спрямовує і скеровує такий собі міжнародний клуб диктаторів, який, як клуб божевільних самогубців, вирішив кинути виклик всьому цивілізованому світу.
І якщо раніше дехто волів сприймати поведінку Кремля просто як пустощі розбещеного підлітка, то зараз нарешті настав час ставитися до цієї поведінки як до серйозних злочинів, які вимагають рішучої широкої і добре скоординованої реакції.
Ми зараз можемо констатувати, що світ опинилися на краю надзвичайно небезпечної прірви. І наша з вами доля світу залежить від того, наскільки адекватними ситуації будуть наші дії.
Саме цьому ми присвятили чимало уваги під час зустрічі з Канцлером Ангелою Меркель у Берліні, що відбулася позавчора.
І саме про це я вчора говорив з Прем'єр-міністром Великої Британії
Терезою Мей. І ця тема згодом, безумовно, буде на порядку денному зустрічі в німецькому Аахені.
Дорогі друзі,
Я хотів би процитувати слова відомого політика.
«Давайте не обманюватися – сьогодні ми у розпалі холодної війни. Наших ворогів можна знайти за кордоном та вдома. Давайте ніколи не забувати цього: наша невпевненість – це сутність їхнього успіху» .
Це сказав не Черчіль, коли оголошував факт «холодної війни». Це сказав Бернард Барух, відомий американський політичний діяч середини 20-го століття.
Ці слова були виголошені понад 70 років тому, але як не дивно, вони стосуються і дня сьогоднішнього.
Бернард Барух першим наважився сформулювати це офіційно і відкрив очі цивілізованому світу на те, що ніхто не готовий був прийняти як реальність очевидний факт – холодну війну.
Сьогодні часто доводиться читати пророцтва експертів про те, що ми нібито стоїмо на порозі нової холодної війни.
Хотів би вас розчарувати. Вона уже триває. І досить давно. Холодна війна в її гібридній редакції Кремлівського приготування.
Ця війна вже перетнула наш з вами поріг, ця війна увійшла до наших домівок – у наше життя, у наші мережі, у наші електронні скриньки.
Нам треба об’єднатися для того, щоб ефективно протидіяти і захистити державу в цій війні. І доповідь Цукерберга (Марк Цукерберг, засновник соціальної мережі Facebook – ред.) в американському Конгресі є яскравим тому підтвердженням.
Якщо ми будемо невпевненими, то наша невпевненість буде продовжувати живити апетити наших ворогів. Немає жодного сумніву – ми маємо пробудитися і протистояти цьому злу.
Минуло чотири роки з того часу як Росія розпочала агресію проти України.
За ці чотири роки світ став свідком небачених досі і незбагненних для нормальної людини злочинів Кремля – і на Донбасі, і в незаконно анексованому Криму проти кримських татар і проти українців.
Проте і через чотири роки багато хто продовжує заспокоювати себе, стверджуючи, що ця боротьба – це не є його боротьба.
Дозвольте мені сказати, що це є абсолютно не так. Ще чотири роки тому більшість, можна сказати абсолютно усі боялися навіть вимовити слова «російська агресія». Я з цим зіштовхнуся на багатьох міжнародних конференціях і форумах. Сором’язливо називали це «конфлікт на Сході», або «внутрішній конфлікт».
Нарешті сьогодні усі збагнули і зрозуміли – це не так!
Ця боротьба стосується нас усіх!
Це боротьба всіх тих, хто хоче жити в світі, що ґрунтується на правилах і цінностях.
Це боротьба для всіх, хто не вважає, що війна є одним із способів діалогу.
Ми щойно зустрічалися з Прем’єр-міністром Литви, який розповів вражаючі факти своєї зустрічі в Авдіївці з українськими солдатами та місцевими мешканцями, як це важко уявити всередині Європи в ХХІ столітті. 
Наша спільна позиція, що такий підхід, який демонструє Росія є абсолютно чужим для цивілізованого світу.
Але, на жаль, проблема в тому, що такий підхід продовжують сповідувати кремлівські стратеги.
В Москві не збираються приховувати, що хочуть перемогти в розв’язаній нею війні, і при цьому не будуть себе обмежувати ані методами, ані засобами.
І черговим підтвердженням цьому є хімічна атака у Солсбері, яка стала для багатьох холодним душем.
Вперше за багато десятиліть Росія цинічно і показово застосувала хімічну зброю в країні Західної Європи.
Так само цинічно і показово вона бреше про це з найвищих трибун міжнародних організацій. Так само як і брехали, ховаючись за гаслом «их там нет» під час російської військової агресії та присутності солдатів та офіцерів російської регулярної армії на Сході моєї держави.
Можливо російська брехня комусь відкрила очі і когось здивувала, але точно не нас. За останні чотири роки ми вже звикли до цього – якщо до цього взагалі можна звикнути.
Я закликаю вас – давайте не обманюватися Кремлем та його отруйною пропагандою.
Тривалий час Кремль підживлював маргінальні, радикальні сили, навіть тих, хто називає себе патріотичними силами всередині України і за її межами, політиків-євроскептиків та популістів всіх мастей. 
Він культивував альтернативний порядок денний з альтернативними цінностями для Європи під час кожної виборчої кампанії в кожній європейський країні.
Він відривав частини суверенних націй, як він намагається робити в Україні, Грузії, Молдові, щоб скомпрометувати і контролювати нашу незалежність та вибір, який ми робимо і вже зробили вибір повернення українців до родини європейських народів.
Кремль вибудовував мережу впливу всередині наших країн та суспільств, які були готові активуватися у необхідний момент та створити вікно можливостей для Росії. 
Але хочу наголосити, що попри спроби Росії втручання у вибори по всьому світу, приклади Сполучених Штатів, Німеччини, Франції, Нідерландів та багатьох інших європейських країн продемонстрували, що російський вплив при ефективній роботі має свої межі. Там перемогли європейські цінності.
Це також показало, що кремлівські мережі впливу – це, по суті, картковий будинок, який швидко розвалиться, якщо зустрінеться із скоординованою і потужною відповіддю.
Я переконаний, що «Ахіллесовою п’ятою» Росії є саме її агресія проти України. Ні Кремль, ні Путін, безумовно, не очікували такого результату. Шлях до перемоги в цій війні проти московського агресора безумовно пролягає через нашу перемогу в Україні.
Дорогі друзі,
Що ж нам з вами потрібно для цієї перемоги?
Перш за все, це наша єдність та солідарність.
Будучи єдиними, ми з вами залишаємося сильними.
Це було підтверджено політикою невизнання незаконної анексії Криму в світі.
Це було доведено нашим узгодженим підходом щодо ретельного і незалежного розслідування трагедії МН-17 – терористичної атаки, яку здійснила РФ і керовані нею бойовики.
Нарешті, це було продемонстровано нашою солідарною відповіддю на спробу отруєння Скрипаля в Солсбері. Цієї відповіді Кремль, безумовно, ніколи не очікував.
По-друге – непорушний та об’єднаний трансатлантичний фронт санкцій.
Я надзвичайно вітаю потужний та рішучий крок Сполучених Штатів проти кремлівської верхівки та його оточення.
Лише за декілька днів Кремлівське оточення втратило десятки мільярдів, і ціна продовжує зростати кожного дня. Чому це так важливо? Бо ці гроші ніколи не будуть витрачені на смертоносні ракети, кулі чи навіть на отруйну російську пропаганду проти цивілізованого світу. Не лише проти України.
Але щоб змінити поведінку Росії, ми маємо забезпечити максимальний ефект від санкцій. Це, можливо, лише тоді, коли і Європейський Союз наслідує приклад США і синхронізує з ними свої санкції, особливо у фінансовій сфері.
Що стосується України, то я вже звернувся до відповідних відомств, до Уряду, щоб були внесені пропозиції, а Рада національної безпеки та оборони підготувала відповідний пакет обмежувальних заходів.
По-третє - допомога у наданні оборонної летальної зброї Україні.
Я вдячний США, Канаді, Великій Британії, Литві та іншим країнам за лідерство у цьому питанні. До нас ще навіть не надійшла зброя, а російські танкісти відмовляються виводити свої танки, почувши, що ця зброя може бути у нас на озброєнні. І ця летальна зброя рятує життя українських воїнів та цивільних. Це надзвичайно важливо.
Ваша допомога - це потужний стримуючий фактор для Росії. Впевнений, що вона має бути розширена.
По-четверте – це збереження логіки Мінського процесу.
Хоча Росія і виступає стороною цих домовленостей, вона постійно чинить опір цьому процесу. І пояснення є дуже просте: коли я вів переговори про мінський план, я стовідсотково мав на увазі план встановлення миру.
Натомість, російська сторона не хоче миру і ніколи не вірила в нього, не вірила в те, що Мінськ зможе спрацювати. І дуже важливо для всіх зрозуміти, що шлях до імплементації Мінських домовленостей зараз пролягає через розгортання справжньої повноцінної миротворчої операції ООН відповідно до рішення Ради безпеки ООН розгортання на окупованому Донбасі.
Ця миротворча місія має охопити безумовно всю окуповану територію, включаючи тимчасово неконтрольовану ділянку українсько-російського кордону.
Я не маю жодного сумніву, що щойно ми встановимо контроль над кордоном, мир негайно повернеться на цю землю за лічені тижні. І саме цього боїться Росія.
По-п’яте – це зміцнення стійкості проти російських гібридних загроз.
Ми повинні переосмислити наші підходи до гібридної безпеки, до фейкових новин і пропаганди.
Це ті сфери, в яких російський потенціал є надзвичайно значним, набагато більшим ніж в Україні Сполучених Штатах Америки, у Канаді, Франції, Німеччині.
Ще раз хотів би сказати, що свідчення Марка Цукерберга в Конгресі США виявили наскільки вразливими є наші суспільства перед обличчям тривалого потоку фейкових новин, які ще й підсилюються соціальними платформами.
Наголошую, що цифрова ера вимагає від нас взяти на озброєння нові і ефективні законодавчі запобіжники заради захисту досягнень вільного вибору наших суспільств, водночас забезпечивши делікатний баланс між демократичними свободами та вимогами кібербезпеки.
Недарма навіть у таких розвинутих демократіях, як Німеччина і Франція, або впроваджено, або зараз впроваджують зміни до законодавства такого типу.
Це маємо зробити й ми.
Аналогічний рецепт світ має запропонувати для протидії російському втручанню у будь-які вибори. В тому числі, російському втручанню в українські вибори.
У найближчі два роки у західних країнах відбудеться близько двадцяти виборчих кампаній.
Наприклад, вибори до Європейського Парламенту, які матимуть вплив на майбутній склад Європейської Комісії.
Або президентські та парламентські вибори в Молдові, Литві, в Україні.
Тому очевидною є потреба у виробленні механізму взаємодії з метою забезпечення доброчесності виборів, запобігання сторонньому втручанню та захисту вільного демократичного вибору.
По-шосте – зараз є час для стратегічних рішень щодо визначення східноєвропейських кордонів Європейського Союзу та НАТО.
Наголошую, що кращої нагоди не буде.
Україна, Молдова та Грузія належать до Західного альянсу, та мають бути його частиною.
Це є наш порядок денний до наступних зустрічей вищого рівня на рівні НАТО та ЄС.
І щодо НАТО – ми будемо наполягати на Програмі посилених можливостей для України та Плані дій щодо членства.
Щодо ЄС – ми будемо поступово просувати всеохоплюючу секторальну інтеграцію паралельно з Угодою про асоціацію. Я маю на увазі Єдиний цифровий ринок, я маю на увазі Енергетичний союз, я маю на увазі асоціацію з Шенгенською зоною, так зване Східне партнерство +, нові амбіційні цілі і завдання для тих країн, включаючи Україну, Молдову і Грузію, які визначили свій шлях. Не просто керівництво, а народ визначив цей шлях і демонструє дуже потужну підтримку цього вектору.
Хотів би окремо подякувати нашим литовським друзям за вчасну ініціативу щодо Плану Маршала для України. Тримайтеся. Нехай вас ніхто не зіб’є, ми з вами, ми вистоїмо, ми переможемо.
І останнє last but not least– «no business as usual» з Росією.
Саме час для переосмислення юридичних засад наших відносин з Москвою.
Першим кроком на цьому шляху стало нещодавнє прийняття Верховною Радою, підтримка моєї ініціативи, Закону про реінтеграцію Донбасу. Надзвичайно важливий Закон – в ньому на законодавчому рівні підтверджено факт вчинення Російською Федерацією збройної агресії проти України та суверенне право України на самооборону відповідно до статті 51 Статуту ООН.
Незважаючи на всі наші зусилля, як і зусилля міжнародного співтовариства, агресія Росії проти України триває й досі, триває і зараз. І Україна платить найбільшу ціну – життя своїх героїв, вбиті і поранені українські солдати, офіцери та цивільні.
В цих умовах наступним кроком буде внесення мною до українського Парламенту проекту Закону про негайне одностороннє припинення дії окремих положень Договору про дружбу, співробітництво та партнерство між Україною та Росією у частині, в якій дія цього Договору не сумісна з національними інтересами держави та реалізацією нашого українського права на самооборону.
Хочу наголосити, що така можливість дається нам міжнародним правом.
Вже ніхто не сперечається з тим, що через відмову Кремля припинити агресію проти України окремі статті базового договору з Росією стали одіозними анахронізмами. Йдеться, зокрема, про статті щодо стратегічного партнерства між Україною та РФ або про положення про двосторонню співпрацю в сфері військово та військово-технічного співробітництва, або співпраця з РФ для забезпечення державної безпеки України. Але чому – я хочу звернути вашу увагу – не можна скасовувати цей договір і ми лише призупиняємо дію окремих статей? Бо є важливими для України положення, в яких сторони, я цитую, «поважають територіальну цілісність одна одної, сторони підтверджують непорушність існуючих між ними кордонів». Хочу підкреслити, що відповідно до норм міжнародного права ці положення договору залишаються чинними, незалежно від майбутнього анулювання Радою його окремих положень.
З огляду на те, що Україна ніколи не була і не є зараз членом СНД та відмову цієї структури, СНД, засудити російську агресію просив би, щоб ми спільно з Урядом підготували пропозиції щодо офіційного припинення нашої участі у статутних органах СНД. Рівно як й остаточного закриття українського представництва при відповідних інституціях у Мінську. Водночас, має бути інвентаризована вся договірно-правова база, укладена Україною в рамках СНД, на предмет відповідності національним інтересам держави.
Користуючись нагодою, закликаю і наших іноземних партнерів переглянути договірні зобов’язання з РФ, передусім на предмет чутливих сфер співпраці.
Дорогі друзі,
Ми наблизилися до критичного моменту і здатні забезпечити дуже потужну мотивацію РФ до миру.
Наша спільна і жорстка позиція щодо Росії вже приносить результати.
Якщо ми і далі триматимемо цю лінію – ми повернемо і Донбас, і Крим, і при цьому збережемо життя українських військовослужбовців.
Якщо ми і далі триматимемося цих підходів – ми забезпечимо довготривалий мир та стабільність в Європі.
Якщо ми вистоїмо – ми вбережемо світ від кремлівської гібридної війни, яка, на жаль, будь-якого моменту може перетворитися на гарячу війну. Бо я хочу вам сказати, що на Сході України немає ніякого замороженого конфлікту. У нас є військова агресія РФ проти суверенної, вільної і незалежної держави України, де Україна боронить не лише свою територіальну цілісність і свій суверенітет, вона боронить свободу і демократію всієї Європи і всього світу.
Дякую вам за підтримку, за  вашу увагу.
Слава Україні!"
51,"
Звернення Президента з нагоди Міжнародного дня визволення в’язнів нацистських таборів
",https://www.president.gov.ua/news/zvernennya-prezidenta-z-nagodi-mizhnarodnogo-dnya-vizvolenny-46858,11 квітня 2018 року - 09:00,"Дорогий український народе!
Сьогодні ми вшановуємо життєвий подвиг наших співвітчизників, які у трагічні часи Другої світової війни зазнали неймовірних жахів нацистських переслідувань, та пам’ять мільйонів людей, безневинно убитих у гітлерівських концентраційних таборах та в’язницях.
Сучасному поколінню важко усвідомити, як маніакальні ідеї світового панування свого часу запаморочили масову свідомість аж настільки, що спричинили планомірне, холоднокровне вбивство мирних жителів Європи.
У тій спустошливій війні наш народ має свій, на жаль, дуже великий скорботний рахунок. Вічна пам’ять усім нашим загиблим землякам.
Долаючи біль минулого, ми прагнемо миру та глибокого осмислення уроків тієї світової трагедії, аби разом з іншими цивілізованими націями не допустити нічого подібного у майбутньому.
Низько вклоняюся перед героями і мучениками війни.
Бажаю усім вам, шановні співвітчизники, миру та усіляких гараздів.
Слава Україні!"
